
# Minden idők egyik legőrültebb BL-meccse a Stamford Bridge-en

Published at: **2019-11-05T22:03:00+00:00**

Author: **Infostart**

Original: [infostart](https://infostart.hu/sport/2019/11/05/minden-idok-egyik-legorultebb-bl-meccse-a-stamford-bridge-en)


        Élő közvetítésünket a cikk második felében olvashatják vissza, a végeredményeket és csoportállásokat a cikk végén találja.
      
A Szoboszlai Dominikkal felálló Salzburg 1-1-es döntetlent ért el a Napoli vendégeként a labdarúgó Bajnokok Ligája csoportkörének negyedik fordulójában. A nápolyi csapat sokszor nyomasztó mezőnyfölényben játszott - különösen az első félidőben -, de hiába dolgozott ki rengeteg gólhelyzetet, a pontatlan befejezések miatt azokból csak egyet tudott értékesíteni. A veszélyesen kontrázó osztrák együttesben Szoboszlai kezdőként végig a pályán lehetett, a magyar válogatott játékos a középpályán labdabiztos volt és jól irányított.
A Napoli ezzel most elmulasztotta a továbbjutást, ám továbbra is kedvező helyzetben van, mivel második csoportjában a Genket legyőző, címvédő Liverpool mögött és négy ponttal előzi meg a harmadik osztrák együttest.
Az Ajax meglepetésre - és némi szerencsével - az 55. percben már 4-1-re vezetett, de a házigazda Chelsea nem adta fel. A londoniak Azpilicueta góljával kezdték meg a felzárkózást, majd Jorginho második sikeres büntetőjével már egygólosra csökkentették a hátrányukat. Miután a tizenegyes előtt két amszterdamit is kiállítottak, a kettős emberelőnyben lévő Chelsea gyorsan egyenlített, de a hajrában nem tudott újra betalálni, így meg kellett elégednie az egy ponttal.
A H csoport másik mérkőzésen a Valencia 0-1-ről fordított, és végül gólerős hajrájával 4-1-re győzte le a vendég Lille gárdáját, így az angol és a holland gárdához hasonlóan 7 ponttal áll két körrel a vége előtt.
Az F csoportban az Internazionale hiába vezetett a szünetben vendégként 2-0-ra, a házigazda Borussia Dortmund fordított. A németeknél a marokkói védő, Asraf Hakimi két góllal zárt. A csoportot a Barcelona vezeti a Dortmund előtt, melytől három ponttal van lemaradva az olasz együttes.
Zenit–RB Leipzig 0-0: Marcel Halstenberg góljával vezett volna a németek, ám a VAR „közbeszólt”. Nkunkunál látott a visszanézés során a bírói stáb kezezést az akció elején.
Barcelona–Slavia 0-0: A vártnáűl sokkal kiegyenlítettebb a játék, 60 százalékban van a labda a katalánoknál. A 34. perc hozta az eddigi legnagyobb helyzetet, a nagyot sprintelő Mesi lövése utána a labda a kapufáról pattant ki.
Barcelona–Slavia 0-0: Az első félidő utolsó percében a Slavia gólt szerzett, de a játékvezető, helyesen, les címén érvénytelenítette a találatot.
Zenit–RB Leipzig 0-1: Az első félidő 50 (!) percében Diego Demme megszerezte a vezetést, 19 méterről lőtt a kapuba. Megérdemelten szerzett előnyt a német csapat.
Barcelona–Slavia 0-0: Lionel Messi passza után Arturo Vidal a kapuba lőtte a labdát az 59. percben. A játékvezető lest jelzett, s jól döntött, mert a VAR is megerősítette az ítéletet.
Zenit–RB Leipzig 0-2: Marcel Sabitzer góljával már kétgólos előnyben a lipcseiek.

        Véget ért a két, hét óra előtt kezdődött mérkőzés. Az RB Leipzig 2-0-ra győzött Szentpéterváron, a Barcelona és a Slavia találkozója, nem kis meglepetésre, 0-0-ra végződött.
      
Chelsea–Ajax 0-1: Egy szabadrúgás után Abraham öngóljával vezetést szereztek a hollandok.
Chelsea–Ajax 1-1: Máris egyenlítettek az angolok, Jorginho kiváló tizenegyesével.
Olympique Lyon–SL Benfica 1-0: A dán Joachim Andersen góljával előnyben a franciák.
Borussia Dortmund–Internazionale 0-1: Ahogyan a Camp Nouban, Németországban is gyorsan előnyt szerzett az Inter Lautaro Martínez révén.
Napoli–Salzburg 0-1: Vezet az osztrák bajnok, az ősz nagy felfedezettje, Erling Braut Haaland büntetőből növelte BL-góljai számát. Mind a négy fordulóban szerzett gólt, összesen már hétnél jár. A dél-koreai Hvang harcolta ki a tizenegyest. A játék képének nem igazán felel meg a Salzburg vezetése, de ez aligha zavarja az osztrák klubért szorítókat.
Liverpool–Genk 1-0: A holland Wijnaldum – Milner átadásából – közelről bevette a belgákkapuját.
Chelsea–Ajax 1-2: Promes, kihasználva, Azpilicueta hibáját és Kepa késlekedését, a kapuba fejelte a labdát.
Valencia–Lille 0-1: Továbbra is jól állnak a vendégcsapatok, mind a hat esti mérkőzésen született már gól. A Lille nagy formában lévő Victor Osimhen góljával került előnybe Spanyolországban. A nigériai csatár kilenc bajnokin hét gólt lőtt eddig a Ligue 1-ben.
Olympique Lyon–SL Benfica 2-0: Dán után holland gólszerző Lyonban, Memphis Depay növelte a hazai előnyét.
Chelsea–Ajax 1-3: Újabb öngól, bár az UEFA Ziyecht adta meg gólszerzőnek. A csatár szinte az oldalvonal mellől, az alapvonaltól öt-hat métere rúgta meg a labdát, ami a túlsó oldalon, a kapufáról talán kifelé pttant volna, ha a vetődő kapus, Kepa arcáról nem kerül a gólvonal mögé.
Dortmund–Internazionale 0-2: Egy olyan játékos növelte az olaszok előnyét, akit minden bizonnyal láthatunk a jövő héten Budapesten, az uruguayi válogatottban. Matías Vecino talált a németek kapujába.
Liverpool–KRC Genk 1-1: Abszolút meglepetés, ha csak nem vesszük azt, hogy ez a vendégcsapatok napja. A belgák a tanzániai (!) Ally Mbwana Samatta révén kerültek egálba.
Napoli–Salzburg 1-1: Kiegyenlítettek az olaszok, Hirving Lozano révén.
Liverpool–KRC Genk 2-1: Oxlade-Chamberlain góljával ismét előnyben a címvédő.
Dortmund–Internazionale 1-2: Szépítettek a németek, a marokkói Asraf Hakimi talált az Inter kapujába.
Chelsea–Ajax 1-4: Bár az angolok kezdték jobban a félidőt, az Ajax növelte az előnyét, Donny van de Beek sorozatban a negyedik idegenbeli BL-találkozóján is eredményes volt.
Chelsea–Ajax 2-4: Az eddig meglehetősen bizonytalan Azpilicueta megszerezte a második gólját a Bajnokok Ligájában. Nem ma, hanem összesen.
Dortmund–Internazionale 2-2: Kisért Conténak a Camp Nou emléke? A Dortmund kiegyenlített, mégpedig Julian Brandt góljával.
Valencia–Lille 1-1: Dani Parejo belőtte a megítélt büntetőt.
Chelsea–Ajax 3-4: A 70. percben Gianluca Rocchi 30 másodperc alatt kiállítota Daley Blindet (második sárgával), aztán tizenegyest ítélt kezezés miatt a Chelsea javára, aztán kiállította a büntető előtt szabálytalankodó Veltmant is (ugyancsak második sárga). Jorginho lőtte a büntetőt a kilenc főnyire fogyott hollandok ellen, a kapuba. Ten Hag azonnal cserélt, miután mindkét belső védőjét elveszítette.
Chelsea–Ajax 4-4: Megőrül a Stamford Bridge, Zouma fejese után a labda kipattant a lécről, Reece James pedig berúgta a kipattanót.
Chelsea–Ajax 4-4: A labda húsz másodpercen át flipperezett az Ajax kapuja előtt, aztán Azpilicueta végül csak bevágta a kapuba. A Chelsea ünnepelt, a VAR döntött: a spanyolnak a kezére pattant a labda.
Dortmund–Internazionale 3-2: Elképesztő! Hakimi újabb góljával már vezet a Dortmund.
Olympique Lyon–SL Benfica 2-1: Haris Seferovic a góljával kicsit visszaadta a reményt a Benficának.
Valencia–Lille 2-1: Fordított a spanyol csapat, Adama Soumaoróról saját kapujába került a labda.
Valencia–Lille 3-1: Újabb gól, a szerzője Geoffrey Kondogbia
Valencia–Lille 4-1: A Lille összecsuklott a végére, Ferran Torres neve is a gólszerzők között.
Olympique Lyon–SL Benfica 3-1: Bertrand Traore szerezte a nap utolsó gólját.

        Végeredmények
      
E-csoport: Liverpool–Genk 2-1, Napoli–RB Salzburg 1-1. A csoport állása: 1. Liverpool 9 pont, 2. SSC Napoli 8, 3. Salzburg 4, 4. Genk 1
F-csoport: Barcelona–Slavia 0-0, Dortmund–Internazionale 3-2. A csoport állása: 1. FC Barcelona 8 pont, 2. Borussia Dortmund 7, 3. Internazionale 4, 4. Slavia Praha 2
G-csoport: Zenit–RB Leipzig 0-2, Lyon–Benfica 3-1. A csoport állása: 1. RB Leipzig 9 pont, 2. Olympique Lyon 7, 3. Zenit 4, 4. Benfica 3
H-csoport: Chelsea–Ajax 4-4, Valencia–Lille 4-1. A csoport állása: 1. Ajax Amsterdam 7 pont (10-5), 2. Chelsea 7 (7-6), 3. Valencia 7 (6-5), 4. Lille 1. A csoport állása: 1. Ajax 7 pont (10-5), 2. Chelsea 7 (7-6), 3. Valencia 7 (6-5), 4. Lille 1

        Nyitókép: Twitter/Chelsea
      
