
# خلبان چینی که زنی را به کابین راه داده بود از کار برکنار شد

Published at: **2019-11-05T10:41:38+00:00**

Author: **یورونیوز فارسی **

Original: [euronews](https://farsi.euronews.com/2019/11/05/china-pilot-banned-from-flying-after-passenger-cockpit-photo)

یک خلبان چینی که زنی را به درون کابین هواپیما برده و از او عکس گرفته بود، از ادامه کار خلبانی منع شد. تصویری که این خلبان هفته گذشته در اینترنت منتشر کرده زن مسافری را نشان می‌دهد که وارد کابین خلبان شده و به جای او نشسته است.
این زن در حالی که یک سینی خوراکی و نوشیدنی نیز جلوی قرار دارد، دو انگشتش را به علامت پیروزی در برابر دوربین گرفته است. این اتفاق در ۱۴ دی ماه گذشته در یک هواپیمای مسافربری شرکت ایر گویلین روی داده که از شهر گویلین در جنوب شرقی چین به طرف یانگژو در شرق این کشور پرواز می‌کرد.
در توضیح زیر این عکس نوشته شده: «از خلبان ممنونم. خیلی خوشحالم.»
به نوشته رسانه‌های دولتی چین، شرکت ایر گویلین در بیانیه‌ای اعلام کرد که این خلبان با راه دادن «افراد متفرقه» به درون کابین «مقررات امنیت پرواز را نقض کرده است». هویت خلبان فاش نشده و دقیقا هم معلوم نیست که آیا برکناری او از کار موقتی است یا دائمی.
چند تن دیگر از خدمه این هواپیما نیز در پیوند با همین رویداد موقتا از کار برکنار شده‌اند.

        بیشتر بخوانید:
      
بر اساس قوانین هواپیمایی غیرنظامی چین، ورود افراد متفرقه به درون کابین خلبان در حین پرواز، بدون مجوز قانونی ممنوع است.
با این همه برخی رسانه‌های چینی نوشته‌اند که این زن نه مسافر هواپیما، بلکه کارآموز خلبانی بوده و هواپیما نیز در حال پرواز نبوده است. اما کارشناسان پرواز تأیید کرده‌اند که هواپیما در لحظه گرفتن عکس، در آسمان در حال پرواز بوده است.
سال گذشته نیز یک خلبان خطوط هوایی دونگهای چین به دلیل آن که همسرش را در حین پرواز به درون کابین راه داده بود، شش ماه از کار تعلیق شد.
