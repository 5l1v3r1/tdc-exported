
# مسکو نگران تهدیدهای ناشی از نزدیکان و وابستگان پیکارجویان جهادی است

Published at: **2019-11-07T15:41:54+00:00**

Author: **یورونیوز فارسی **

Original: [euronews](https://farsi.euronews.com/2019/11/07/moscow-worries-about-the-threat-posed-by-2-000-jihadist-relatives)

مسکو ضمن اشاره به تبعات دامنه دار مبارزه با گروه های افراطی می گوید که همچنان از تهدیدهای ناشی از نزدیکان و وابستگان افراد پیوسته به گروه های جهادی بسیار نگران است.
مدیر سرویس های اطلاعاتی روسیه (اف اس بی) FSB روز پنجشنبه با طرح این نگرانی تاکید کرد که بازگشت احتمالی دو هزار زن و فرزند جهادگران روسی به کشور با خطرهای بالقوه ای همراه خواهد بود.
الکساندر بورتنیک که در جریان نشست سرویس های امنیتی جامعه کشورهای مستقل همسود در تاشکند، پایتخت ازبکستان سخن می گفت درادامه یادآور شد: «ما اکنون اطلاعاتی درباره دو هزار زن و کودک جمع آوری کرده ایم که همگی از نزدیکان پیکارجویان جهادی دارای تابعیت روسیه هستند.»
مدیر سرویس های اطلاعاتی روسیه همچنین تاکید کرد که «چنین افرادی معمولا در بازگشت به یک ایدئولوژی افراط گرایانه مذهبی می پیوندند و در نتیجه طعمه مناسبی برای تبدیل شدن به بمب گذار انتحاری، تبلیغاتچی، عامل جذب نیرو و یا عنصری فعال برای شبکه های تروریستی مخفی خواهند بود.»
روسیه که پیشتر عملیات بازگرداندن خانواده های جنگجویان جهادی روس از خاورمیانه به خصوص از کانون مناقشات منطقه ای در سوریه را سازماندهی و عملیاتی کرده بود از حدود یکسال پیش بازگشت این افراد را متوقف کرده است.
سرویس امنیت فدرال روسیه اعلام کرده است که خانواده های پیکارجویان روسی که پیشتر برای نبرد به خاورمیانه رفته بودند از طریق کریدورهای بشردوستانه وارد کشور می شوند.
دیگر کشورهای اتحاد جماهیر شوروی سابق نظیر ازبکستان یا تاجیکستان نیز پیش از این برخلاف رویکرد کشورهای اروپایی اقدام به بازگرداندن نزدیکان اتباع جهادی خود از خاورمیانه کرده بودند.
بر اساس گزارش سرویس های امنیتی روسیه حدود دو تا چهار هزار تبعه کشورهای آسیای مرکزی پیشتر به صفوف سازمان های جهادی از جمله داعش و القاعده در عراق و سوریه پیوسته بودند.
