
# Bayern Monaco: esonerato Kovac, Mourinho e Allegri in corsa per la panchina

Published at: **2019-11-03T21:33:00+00:00**

Author: ****

Original: [Repubblica.it](https://www.repubblica.it/sport/calcio/esteri/2019/11/03/news/bayern_monaco_esonerato_kovac_mourinho_e_allegri_in_corsa_per_la_successione-240169493/)

MONACO DI BAVIERA – Niko Kovac non è più l’allenatore del Bayern. Il club bavarese ha ufficializzato la decisione sul proprio sito all’indomani della sconfitta per 5-1 sul campo dell’Eintracht Francoforte. “Questo è ciò che Uli Hoeness, presidente del Bayern, Karl-Heinz Rummenigge, Ceo, e Hasan Salihamidzic, direttore sportivo, hanno concordato domenica di comune accordo con Niko Kovac”, si legge nella nota Il tecnico croato lascia così la panchina dei bavaresi, dopo averli guidati nella passata stagione alla conquista di Bundesliga e Coppa di Germania. “Le prestazioni e i risultati della nostra squadra nelle ultime settimane ci hanno mostrato che era necessario agire – ha commentato Rummenigge -. Hoeness, Salihamidzic e io abbiamo parlato apertamente con Niko. Siamo tutti dispiaciuti e vorrei ringraziarlo per il suo lavoro, in particolare per le vittorie dello scorso anno”. Al momento la squadra è stata affidata all’allenatore in seconda Hans Flick, che dovrà preparare le importanti partite di Champions League contro l’Olympiacos di mercoledì e di campionato contro il Borussia Dortmund di sabato prossimo. “Mi aspetto una risposta positiva dai nostri giocatori e una grande motivazione per raggiungere i nostri obiettivi in questa stagione”, ha dichiarato il direttore sportivo Hasan Salihamidzic. Il comunicato si conclude dando spazio alle parole di Niko Kovac: “Penso sia giusto così – ha spiegato – I risultati, e anche il modo in cui abbiamo giocato nell’ultima partita mi hanno portato a condividere questa decisione. Mio fratello Robert e io ringraziamo il Bayern per l’ultimo anno e mezzo in cui il nostro team ha vinto campionato, Coppa e Supercoppa. E’ stato bello. Auguro il meglio al club e alla squadra”. Tra i nomi dei papabili successori spiccano quelli di José Mourinho e Massimiliano Allegri. Il preferito dei tifosi sarebbe Erik Ten Hag, attualmente però sotto contratto con l’Ajax. 
