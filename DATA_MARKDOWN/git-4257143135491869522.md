
# Szörnyű tragédia, afgán iskolásokkal végzett egy akna

Published at: **2019-11-02T12:52:32+00:00**

Author: **Infostart / MTI**

Original: [infostart](https://infostart.hu/kulfold/2019/11/02/szornyu-tragedia-afgan-iskolasokkal-vegzett-egy-akna)

A 9 és 12 év közötti életkorú gyerekek gyalog mentek iskolába az afgán-tádzsik határ mentén fekvő Darkad járásban, és már az iskola közelében jártak, amikor felrobbant az út menten elrejtett aknák egyike.
A tálibok októberben több nagy támadást indítottak Tahár tartományban, ezek egy részét, így a tartományi székhely, Talikán elleni támadást, visszaverték a biztonsági erők. Azonban több járásban, köztük Darkadban is, még mindig a tálibok ellenőrzik a helyzetet, és aknákat telepítettek az utak mellé, hogy így védekezzenek a kifüstölésükre küldött biztonsági erők ellen.
Az ENSZ afganisztáni missziójának (UNAMA) adatai szerint július-szeptemberben 4313 polgári személy sebesült meg vagy vesztette életét, ami 42 százalékos növekedést jelent a tavalyi harmadik negyedévhez képest. A halottak száma több mint ezer volt, ami példátlanul magas szám az adatok gyűjtésének megkezdése, 2009 óta.
Afganisztánban jelenleg a tálib fegyveresek és az Iszlám Állam terrorszervezet harcosai folytatnak véres küzdelmet a kabuli kormánnyal szemben. A tálibok a dél-ázsiai ország mintegy felét tartják ellenőrzésük alatt.
