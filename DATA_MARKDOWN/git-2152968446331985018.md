
# Сметки след изборите: БСП сменя 4 депутати, ВМРО - един

Published at: **2019-11-06T07:19:00+00:00**

Author: **Красимир Ангелов**

Original: [Dnes.bg](https://www.dnes.bg/politika/2019/11/06/smetki-sled-izborite-bsp-smenia-4-deputati-vmro-edin.428696)

БСП ще има четирима нови депутати, които ще сменят досегашните Пенчо Милков, Станислав Владимиров, Денчо Бояджиев и Йордан Младенов, които бяха избрани за кметове.
На мястото на Милков от Русе влиза ексдепутатът Добрин Данев. Той бе втори в червената листа на парламентарния вот, но бе изместен с преференции и остана четвърти. Сега обаче ще започне четвъртия си мандат в НС, съобщава "24 часа".
Още една бивша депутатка, изместена назад в листата заради преференции, сега влиза в парламента. Евдокия Асенова заема мястото на новия кмет на Перник Станислав Владимиров.
Същата е съдбата и на Гурко Митев, който е трети в червената листа за Пазарджик, но е изместен от двама настоящи депутати. Редът му за парламента  идва едва сега, когато Йордан Младенов става кмет на Пещера. Митев обаче в момента също е кмет - ще кара шести мандат в с. Добровница и не е ясно кой пост ще избере.
Мартин Обрешков пък влиза в групата на БСП на мястото на новия кмет на Разград Денчо Бояджиев. Той е ново лице за социалистите и е архитект по професия.
Нов депутат ще има и във ВМРО, след като Атанас Стоянов стана кмет на Сандански. На мястото му влиза Стоян Божинов - председател на партийната организация в Петрич. Той бе четвърти в листата на “Обединени патриоти” за Благоевградска област, но с получени над 2500 преференции се изкачи на второ място.
48-годишният нов депутат е юрист по образование, работил е за кратко в полицията, бил е адвокат, а сега се занимава с малък семеен бизнес в сферата на транспорта.
