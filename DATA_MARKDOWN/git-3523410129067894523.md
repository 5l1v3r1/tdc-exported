
# 
        واکنش سنتکام به حمله به کاروان نظامی آمریکا در سوریه
      

Published at: **2019-11-04T13:13:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638060/%D9%88%D8%A7%DA%A9%D9%86%D8%B4-%D8%B3%D9%86%D8%AA%DA%A9%D8%A7%D9%85-%D8%A8%D9%87-%D8%AD%D9%85%D9%84%D9%87-%D8%A8%D9%87-%DA%A9%D8%A7%D8%B1%D9%88%D8%A7%D9%86-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B3%D9%88%D8%B1%DB%8C%D9%87)

به گزارش بولتن نیوز، سخنگوی فرماندهی مرکزی آمریکا (سنتکام) امروز دوشنبه اعلام کرد در حمله توپخانه‌ای شمال شرقی سوریه به کاروان نظامی آمریکا آسیبی نرسیده است.
سخنگوی فرماندهی مرکزی آمریکا گفت: «در تاریخ ۳ نوامبر، یک گشت آمریکایی در شمال شرقی سوریه شاهد چندین حمله توپخانه‌ای بود که آسیبی به آن‌ وارد نشد».
وی افزود: نیرو‌های ائتلاف برای دفاع از خود حق قانونی دارند!
پیش از این ارتش روسیه اعلام کرد نظامیان آمریکایی از طریق جاده ام-۴ به سمت مرز عراق در حرکت بودند که در شش کیلومتری غرب تل تمر از سمت مناطق تحت کنترل شبه‌نظامیان موسوم به «ارتش آزاد سوریه» (تحت حمایت ترکیه) هدف حمله قرار گرفتند.
روسیاالیوم نیز اعلام کرد کاروان نظامی آمریکا که دیشب مورد حمله قرار گرفته بود از سوریه خارج و وارد اقلیم کردستان عراق شد.
ترکیه از ماه پیش به بهانه مبارزه با تروریسم، عملیات خود در شمال سوریه را آغاز کرد. هر چند این عملیات از دو هفته پیش متوقف شد، شبه‌نظامیان کُرد سوریه می‌گویند ارتش ترکیه و شبه‌نظامیان «ارتش آزاد سوریه» که تحت حمایت این کشور قرار دارند، همچنان برخی مناطق را در شمال سوریه هدف حملات خود قرار می‌دهند.
