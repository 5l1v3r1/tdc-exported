
# Oppositie wil debat met wethouder Prins over kritiek op RIVM

Published at: **2019-11-07T08:49:00+00:00**

Author: ****

Original: [omroep flevoland](https://www.omroepflevoland.nl/nieuws/175609/oppositie-wil-debat-met-wethouder-prins-over-kritiek-op-rivm)


        De oppositiepartijen in Zeewolde willen vanavond een debat over de kritiek die wethouder Winnie Prins heeft geuit op het RIVM. Zeewolde Liberaal, PvdA, D66 en Burger Belang stelden eerder al schriftelijke vragen over de uitspraken van Prins maar ze nemen geen genoegen met de antwoorden. Prins zei tegen Omroep Flevoland dat het RIVM bij de bouw van Windplan Groen goochelt met cijfers over de uitstoot van stikstof.
      
Volgens de wethouder heeft ze haar uitspraken op persoonlijke titel gedaan, maar volgens de vier partijen blijkt uit het interview dat ze wel degelijk als wethouder sprak.
Prins zei dat ze iets met de cijfers van het RIVM moet. "Ik moet zelf kunnen vertrouwen op cijfers waar het Rijk mee komt, zodat ik ook het verhaal naar mijn inwoners kan vertellen. En als ik daar onderbuikgevoelens bij heb dan sta ik ook niet zelf sterk in mijn schoenen en dan straal ik dan zeker uit – die twijfel – en dat geeft geen goed verhaal. Je moet gewoon een goed helder verhaal kunnen vertellen, gebaseerd op daadwerkelijke cijfers."
De oppositie wil dat Winnie Prins contact opneemt met het RIVM en het lijkt hen geen verkeerde gedachte als de wethouder excuses zou aanbieden. Ook moet de wethouder toezeggen dat ze vanaf nu haar persoonlijke opvattingen achterwege laat. Prins doet volgens de oppositie vaker uitspraken die ze iedere keer min of meer vergoelijkt met 'het was op persoonlijke titel'.
WhatsApp ons!Heb jij een tip of opmerking? Stuur ons een bericht op 06 - 52 52 4891 of stuur een mail: rtv@omroepflevoland.nl!
