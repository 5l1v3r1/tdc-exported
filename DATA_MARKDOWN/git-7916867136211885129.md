
# Rinktinės trenerio rinkimuose bus keliama Antano Sireikos kandidatūra

Published at: **2019-11-05T20:56:00+00:00**

Author: **https://www.facebook.com/tomas.vanagas.52**

Original: [basketnews.lt](https://www.basketnews.lt/news-134339-rinktines-trenerio-rinkimuose-bus-keliama-antano-sireikos-kandidatura.html)

Nuotr.: BNS
Nuotr. BNS
Lygiai po savaitės LKF surengs vykdomojo komiteto posėdį, kuriame priėjus prie nacionalinės vyrų komandos vyriausiojo trenerio klausimo išgirs trenerių asociacijos siūlomą kandidatą.
Tai bus „Šiaulių“ komandos treneris Antanas Sireika, Lietuvos rinktinei vadovavęs nuo 2001 iki 2006 metų ir 2003 metais tapęs Europos čempionu.
Trenerių asociacijos vadovas Vydas Gedvilas taip pat kalbėjosi su Rimu Kurtinaičiu, Kęstučiu Kemzūra ir Kaziu Maksvyčiu, tačiau iš jų sulaukė neigiamų atsakymų.
„Kalbėjome su Antanu Sireika ir jis sutiko. Kadangi daugiau kandidatų neturime, mes LKF vykdomajame posėdyje siūlysime trenerio Sireikos kandidatūrą“, – tinklalapiui „BasketNews.lt“ sakė Gedvilas.
Trenerių asociacija turi tik patariamąjį balsą. Sprendimus vykdomojo komiteto posėdyje priima 14 žmonių, o trenerių asociacijai skirtas vienas balsas.
„Jeigu jo kandidatūra bus svarstoma ir jeigu Sireika bus patvirtintas, tuomet jis tikrai dirbs vyriausiuoju treneriu. Antanas davė sutikimą“, – atskleidė trenerių asociacijos vadovas.
Interviu su Vydu Gedvilu – apie rinktinės trenerio kandidato paieškas, augančius specialistus ir atmestiną variantą kviestis užsienietį.
– Vydai, po savaitės Lietuvos rinktinės trenerio rinkimuose jūsų vadovaujama trenerių asociacija pasiūlys savo kandidatą. Kaip vyko jo paieškos?– Turime septynis trenerių asociacijos vykdomojo komiteto narius ir, nepiršdami jokios nuomonės, jų paprašėme pasiūlyti trenerius. Jie pasiūlė Rimą Kurtinaitį, Kęstutį Kemzūrą, Antaną Sireiką ir Kazį Maksvytį.
Su Maksvyčiu kalbėjome iškart po to, kai atsistatydino Dainius Adomaitis. Bet viską matėte – jo neišleido klubas. Prieš tris dienas apie pusvalandį pakalbėjome su Rimu Kurtinaičiu. Jis truputį yra nusivylęs pastaraisiais rinkimais, kuomet mes, trenerių asociacija, siūlėme jo kandidatūrą, bet tuomet treneriu tapo Dainius Adomaitis. Jis yra nusivylęs ir šiuo metu net negalvoja užimti šių pareigų. Griežtai atsisakė, bet sakė, kad ateityje gavęs pasiūlymą vėl galvotų.
Kęstutis Kemzūra irgi negali, jis atsisako, nes treniruoja labai rimtą klubą ir negali suderinti šių dviejų darbų. Šarūno Jasikevičiaus net nekalbinau, nes jis jau viešai yra pasisakęs, kad atsisako. Tuomet pakalbinome Antaną Sireiką ir jis sutiko.
Nuotr. BNS
– Kokius matote Antano Sireikos pranašumus prieš kitus trenerius?– Antanas yra patyręs treneris, sukaupęs didžiulę patirtį. Treniravo ir „Žalgirį“, ir „Lietuvos rytą“. Jam viskas neblogai sekėsi, turėjo neblogus rezultatus. Jis Lietuvos rinktinėje yra vienintelis čempionų treneris. Sireika treniruoja „Šiaulius“ ir matome, kad nors komanda neturi didelio biudžeto, bet atrodo neblogai, jis išugdė ne viena talentą. Dabar neįsivaizduoju, kas kitas galėtų užimti šias pareigas. Drąsuolių nėra tiek daug.
Antanas turi autoritetą. Kaip bebūtų, jis jau įrodęs, kad gali pasiekti pergales. Sireika dabar yra vienintelis, aš šioje situacijoje daugiau variantų nematau. 
– Prieš trejus metus trenerio rinkimuose irgi kėlėte savo kandidatą, bet tuomet pritarimo nesulaukėte.– Aš esu truputį nusivylęs. Visas vykdomasis komitetas balsavo už Dainių Adomaitį, o aš vienas – už Kurtinaitį. Nuvylė ir tai, kad Adomaitis atsisakė savo darbo, nors dar niekas nebuvo prarasta, dar galima patekti į olimpines žaidynes. Dabar, tokiu atsakingu momentu, rasti trenerį, kuris sutiktų užimti vyrų rinktinės trenerio postą, yra gana sudėtinga. Bet Antanas Sireika turi patirties, dirba Lietuvoje, turi laiko. Man su juo teko kalbėtis asmeniškai. Jis davė sutikimą. Jeigu jo kandidatūra bus svarstoma ir jeigu Sireika bus patvirtintas, tuomet jis tikrai dirbs vyriausiuoju treneriu.
– Jeigu ne Sireika, kokių dar kandidatų matote?– Galbūt Darius Maskoliūnas. Daug metų dirba treneriu, turi daug patirties, bet mes jo kandidatūros nesvarstėme. Daugiau nematau tokių trenerių, kurie turėtų patirties ir galėtų dirbti tokiu atsakingu metu. Galbūt federacijoje kažkas pasiūlys. 
Žydrūnas Urbonas yra gana ambicingas treneris, karštas. Manau, jis tiktų į vyriausiojo trenerio asistentus. Bet tapti vyriausiuoju treneriu jam dar per anksti. Ateis laikas. Aš sakiau, kad ir Adomaičiui dar per anksti užimti šias pareigas. Jis geras treneris, perspektyvus, bet žmogus sudegė. Sudeginome žmogų. Galėjo ateiti vėliau, būtų turėjęs daugiau patirties ir žinių. Jis nieko ypatingo netreniravo, todėl sunku iškart tapti labai geru treneriu.
– Ką manote apie Donaldo Kairio kandidatūrą?– Donaldas Kairys yra ateities treneris. Aš esu nieko prieš. Perspektyvus, geras treneris. Bet Antanas jau turi užsiauginęs storą odą. Jis jau pakritikuotas, amžius jau solidus. Antanas yra subrendęs vyras ir gali atlaikyti iššūkius. Aš manau, kad Donaldas dar per jaunas. Nereikėtų jo siųsti į tokią karštą ugnį. Reikia palaukti. Ateis laikais, jis galbūt irgi bus vienas iš kandidatų.
– Ar trenerio iš užsienio klausimas yra svarstytinas?– Aš nemanau, kad reikia samdyti užsienietį trenerį. Tai būtų didžiulis smūgis Lietuvos krepšiniui. Mes turime tų gerų trenerių. Kemzūra, Kurtinaitis, Maksvytis, turime dirbančių Indonezijoje, Kinijoje, Prancūzijos jaunimo sistemoje. Krepšinis yra gana aukštame lygyje. Atmetu galimybę ieškoti trenerio iš užsienio. Nemanau, kad jis mums reikalingas. Aš esu prieš. Tai sugriautų visą mūsų piramidę. Mes turime išugdyti savo trenerius. Privalome tai padaryti.
