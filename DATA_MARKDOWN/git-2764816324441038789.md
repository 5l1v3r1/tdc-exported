
# Jak se vyvíjí trh x86 procesorů? Intel v Q3 oslabil, podíl AMD stoupl ve všech oblastech

Published at: **2019-11-07T06:29:39+00:00**

Author: **Jan Olšan**

Original: [Cnews.cz](https://www.cnews.cz/amd-intel-trzni-podily-procesoru-x86-q3-2019)


        VŠECHNY FOTOGRAFIE
      
V poslední době se opět na veřejnost začaly dostávat údaje o tržním podílu AMD a Intelu na trhu procesorů x86, respektive alespoň jejich odhady na základě průzkumů trhu analytické firmy Mercury Research. Momentálně máme dobu, kdy se dost mění pozice obou firem, AMD posiluje díky náskoku ve výrobním procesu u TSMC, zatímco Intel se potýká s problémy vlastní 10nm technologie. Tato data jsou proto hodně zajímavá. Nyní se dostaly ven údaje za třetí čtvrtletí, takže máme konečně možnost vidět, jestli příchod 7nm čipů od AMD nějak zapůsobil.
Údaje ze zprávy Mercury Research (jež je celá placená a poměrně drahá, neboť je určená pro firmy, ne pro média) poskytlo AMD. Je třeba říct, že čísla se soustředí výlučně na to, jaký podíl získala tato firma. Ovšem vzhledem k tomu, že ostatní výrobci (VIA/Zhaoxin) budou mít stále mizivý podíl, můžeme z těchto čísel vztáhnout podíl Intelu coby zbytek a brát je tak jako neutrální údaje o tržním podílu obou firem.
V krátkosti lze říct, že v Q3 2019 pro AMD pokračovala úspěšná vlna. Pokud začneme v desktopu (mělo by jít dohromady o retail i OEM počítače, ovšem mimo oblast IoT zařízení), tam mělo AMD v prvním a druhém kvartálu podle Mercury Research beze změny 17,1 %, pokud si vzpomínáte na poslední data za Q2. Vydání Ryzenů 3000 ale toto stagnování prolomilo, ještě v Q3 podíl stoupl na 18,0 %, takže Intel by měl držet 82 %. Mimochodem, pokud vás zajímá meziroční srovnání, tak po Q3 2018 mělo AMD podíl jen 13,0 %.
Také v noteboocích AMD přibralo. V Q2 2019 mělo podíl 14,1 %, nyní v Q3 2019 podle Mercury Research 14,7 %. Intel by tedy měl mít okolo 85,3 % trhu. Toto je jinak růst nikoliv díky 7nm procesu, ten ještě v notebookových čipech AMD nemá (měly by asi přijít v generaci Ryzen 4000, snad už začátkem roku 2020). Strav před rokem byl 10,9 % pro AMD, takže meziroční nárůst je 3,8 %.
Nejmenší záběr má AMD (a opačně Intel největší dominanci) stále na serverovém trhu. Zde získalo do předchozího kvartálu AMD 3,4 %, nyní po Q3 2019 hlásí Mercury Research nárůst o necelý procentní bod na 4,3 %. Intel by tedy stále měl mít 95,7 % prodejů x86 procesorů v serverech.
Toto rozdělení trhu by už mělo zahrnovat dopad vydání 7nm Epyců 7002, ale asi jenom omezený. Prodeje v serveru se pravděpodobně budou rozbíhat dost pozvolna a AMD nové procesory oficiálně vydalo teprve v srpnu. Velká část serverových prodejů budou určitě ještě 14nm Epycy první generace (7001). Vzhledem ke konkurenční výhodě vyššího výkonu, efektivity díky 7nm procesu a také lepší konektivity Epycu 7002 by asi podíl měl stoupat i v následujících kvartálech.

        VŠECHNY FOTOGRAFIE
      
Celkové podíly nemůžeme moc dobře srovnat, protože AMD/Mercury Research uvádí nyní trošku jinak definovaný údaj. Celkově na trhu x86 procesorů má AMD nyní mít 14,6 %, což má být mezikvartálně zlepšení o 0,7 % bodu, ale meziročně o čtyři procentní body (takže po Q3 2018 byl jeho podíl 10,6 %). Intel by tedy nyní měl mít 85,4 % trhu procesorů x86. Pokud by se počítaly jen PC, čili klientský segment bez serverů, byl by podíl 15,8 % pro AMD a 84,2 % pro Intel.
Jak podotýká Tom’s Hardware, který zprávu od AMD převzal, dominantní postavení Intelu vede k tomu, že ztráty pozic jsou pro něj velmi pozvolné a trh má vysokou setrvačnost. Tento efekt bude pravděpodobně nadále přetrvávat, takže ačkoliv je pravděpodobné, že toto posilování podílu procesorů AMD na úkor Intelu bude dál pokračovat, je na místě očekávat, že se to bude dít spíše v podobném pomalejším tempu. Intel má zřejmě přes neúspěch s 10nm technologií (který u rovnocenných konkurentů asi byl pro jednu stranu hodně poškozující) i v následujících letech pořád svoje jisté. Pravda, dříve nemyslitelné slevy CPU naznačují, že se možná bude musit začít snažit například více konkurovat atraktivní cenou, nicméně setrvačnost a výhody plynoucí z dominantního postavení a finanční síly budou pohyby v neprospěch Intelu asi stále hodně brzdit.
