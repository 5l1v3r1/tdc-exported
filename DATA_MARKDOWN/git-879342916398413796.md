
# Трамп хотів, щоб генпрокурор публічно назвав його розмову із Зеленським законною – ЗМІ

Published at: **2019-11-07T10:29:13+00:00**

Author: ****

Original: [Слово і Діло](https://www.slovoidilo.ua/2019/11/07/novyna/svit/tramp-xotiv-henprokuror-publichno-nazvav-joho-rozmovu-zelenskym-zakonnoyu-zmi)


        Президент США Дональд Трамп просив генерального прокурора Вільяма Барра провести спеціальну пресконференцію і публічно заявити про відсутність порушень закону в телефонній розмові глави Білого дому з президентом України Володимиром Зеленським.
      
Про це в середу повідомила газета The Washington Post з посиланням на джерела.
За інформацією видання, відповідний запит був направлений до Мін'юсту США орієнтовно 25 вересня, коли була опублікована стенограма розмови лідерів США та України.
Барр відмовився виконати прохання Трампа, про що глава Білого дому недавно заявив своїм наближеним. Незважаючи на це, як повідомило газеті джерело, генпрокурор і президент залишаються в гарних відносинах.
У США у вересні розгорівся великий скандал навколо телефонної розмови Трампа із Зеленським. Це призвело до того, що Палата представників, контрольована демократами, оголосила про початок процедури імпічменту Трампа. Як стверджують опоненти Трампа, під час дзвінка він намагався переконати Зеленського почати розслідування діяльності в Україні сина Джозефа Байдена Хантера в обмін на надання фінансової та військової допомоги Києву.
Білий дім оприлюднив стенограму липневої бесіди лідерів США і України, з якої стало зрозуміло, що Трамп не добивався від Зеленського розслідування щодо Хантера Байдена.
Хочете обговорити цю новину? Долучайтеся до телеграм-чату CHORNA RADA
