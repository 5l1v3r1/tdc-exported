
# വംശീയ അധിക്ഷേപം: ബലോട്ടെല്ലി ചോദിക്കുന്നു; എന്തു കൊണ്ട് എന്നെയെപ്പോഴും!

Published at: **2019-11-05T07:20:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/football/2019/11/04/racist-comment-against-balottelli.html)

റോം ∙ ഇറ്റാലിയൻ ഫുട്ബോളിലെ വംശീയ അധിക്ഷേപങ്ങൾ അവസാനിക്കുന്നില്ല. ഇത്തവണയും ഇരയായത് വർണവെറിയൻമാർ സ്ഥിരമായി ലക്ഷ്യം വയ്ക്കുന്ന ഇറ്റാലിയൻ താരം മരിയോ ബലോട്ടെല്ലി. ഗാലറിയിൽ നിന്നുള്ള ഹെല്ലാസ് വെറോണ ആരാധകരുടെ അധിക്ഷേപം ഇത്തവണ ബലോറ്റെല്ലിക്കു സഹിക്കാനായില്ല.
പന്ത് ഗാലറിയിലേക്ക് ഉയർത്തിയടിച്ച് മൈതാനം വിടാനൊരുങ്ങിയ താരത്തെ ബ്രെസിയ ടീമിലെ സഹതാരങ്ങൾ ചേർന്ന് പിന്തിരിപ്പിക്കുകയായിരുന്നു. തന്നെ അപമാനിക്കാൻ ശ്രമിച്ച വെറോണ ആരാധകരോട് ഒരു ഗോളടിച്ച് ബലോട്ടെല്ലി പകരം വീട്ടുകയും ചെയ്തു. മത്സരത്തിൽ വെറോണ 2–1നു ജയിച്ചെങ്കിലും അത് നാണക്കേടിൽ മുങ്ങിപ്പോയി. വെറോണ പരിശീകൻ ഇവാൻ ജൂറികും മൗറീഷ്യോ സെറ്റിയും വംശീയ അധിക്ഷേപമുണ്ടായില്ല എന്നു പറഞ്ഞെങ്കിലും ട്വിറ്ററിൽ പ്രചരിച്ച ഒരു വിഡിയോയിൽ അതു വ്യക്തമായിരുന്നു. 
രണ്ടാം പകുതിയുടെ തുടക്കത്തിൽ ബലോട്ടെല്ലി മൈതാനം വിടാനൊരുങ്ങിയപ്പോൾ സ്റ്റേഡിയത്തിലെ സ്പീക്കറുകളിൽ സംഘാടകർ കാണികൾക്കു മുന്നിറിയിപ്പ് നൽകുകയും ചെയ്തു. ആഫ്രിക്കൻ വംശജരായ കളിക്കാർ വംശീയ അധിക്ഷേപങ്ങൾക്കു വിധേയരാകുന്നത് ഈ സീസൺ സെരി എയിൽ ഇതാദ്യമായിട്ടല്ല. മുൻപ് എസി മിലാൻ മിഡ്ഫീൽഡർ ഫ്രാങ്ക് കെസീയെ വെറോണ ആരാധകർ തന്നെ അധിക്ഷേപിച്ചിരുന്നു. ഇന്റർ മിലാൻ സ്ട്രൈക്കർ റൊമേലു ലുക്കാക്കുവിനെ കാഗ്ലിയാരി ആരാധകർ അധിക്ഷേപിച്ചത് വൻ വിവാദമായിരുന്നു. 
