
# کشف 50 تن شیرخشک در خراسان رضوی/ دستگیری 2 نفر

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696632/%DA%A9%D8%B4%D9%81-50-%D8%AA%D9%86-%D8%B4%DB%8C%D8%B1%D8%AE%D8%B4%DA%A9-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%AF%D8%B3%D8%AA%DA%AF%DB%8C%D8%B1%DB%8C-2-%D9%86%D9%81%D8%B1)

فرمانده انتظامی خراسان رضوی از کشف 50 تن شیرخشک قاچاق به ارزش 12 میلیارد و 500 میلیون ریال در شهرستان کاشمر خبر داد.
به گزارش پایگاه خبری پلیس، سردار محمدکاظم تقوی گفت: مأموران دایره مبارزه با قاچاق کالا و ارز پلیس آگاهی کاشمر حین کنترل خودروهای عبوری به 2 دستگاه تریلر مشکوک شده و آن‌ها را به‌منظور بررسی بیشتر متوقف کردند.
فرمانده انتظامی خراسان رضوی افزود: ماموران انتظامی پس از بررسی مدارک رانندگان و در بازرسی بار این خودروها 50 تن شیرخشک که فاقد هرگونه مجوز گمرکی و بهداشتی بود، کشف کردند.
وی با اشاره به توقیف 2 دستگاه تریلر و دستگیری 2 متهم در این زمینه، تصریح کرد: کارشناسان ارزش این محموله را 12 میلیارد و 500 میلیون ریال برآورد کرده‌اند.
سردار تقوی قاچاق کالا را باعث افزایش بیکاری و مشکلات اقتصادی در جامعه دانست و از شهروندان خواست در صورت مشاهده هرگونه مورد مشکوک، مراتب را در اسرع وقت به مرکز فوریت‌های پلیسی 110 اطلاع‌رسانی کنند.
