
# Šarec poziva Levico, naj preneha s politiko ultimatov

Published at: **2019-11-05T18:30:19+00:00**

Author: **STA**

Original: [Primorske novice](https://www.primorske.si/slovenija/sarec-poziva-levico-naj-preneha-s-politiko-ultimat)


        Po sporočilu Levice, da bodo zavrnitev njihovega predloga za ukinitev dopolnilnega zdravstvenega zavarovanja razumeli kot konec sodelovanja z vlado, je premier Marjan Šarec povedal, da si želi nadaljnjega sodelovanja. Levico pa je pozval k prenehanju politike ultimatov. Prvak SD Dejan Židan je prepričan, da koalicija potrebuje partnerstvo z Levico.
      
LJUBLJANA > Premier in predsednik LMŠ Marjan Šarec ocenjuje, da Levica zadnje čase žal uporablja neko politiko ultimatov, ki po njegovem mnenju ni najboljša. Kot je dejal, bi si želel še naprej partnerskega odnosa z Levico, ne želi si prekinitve sodelovanja, zato poziva, “da se taka politika ultimatov ne izvaja”. Po njegovem mnenju namreč ta v trenutni politični konstalaciji pa tudi v demokraciji kot taki ni primerna, saj ne more biti vse tako, kot si ena stranka želi.
Ob tem je zavrnil očitke, da vlada ne sledi predlogom Levice, in naštel nekatere že sprejete ukrepe, kot so dvig minimalne plače in zagotovitev zemljišč za gradnjo stanovanj republiškemu stanovanjskemu skladu. Ponovil je tudi, da se v koaliciji strinjajo z ukinitvijo dopolnilnega zdravstvenega zavarovanja, “različne so le poti do tja in vlada oziroma koalicija bo vložila svoj predlog, ker menimo, da je bolj finančno vzdržen in bolje naslavlja vprašanja, ki so še na mizi”.
Tudi Židan je prepričan, da koalicija potrebuje partnerstvo z Levico in da je za SD strateškega pomena. Zato je koordinatorja Levice Luko Mesca povabil na skupni sestanek obeh strank.
"Kot predsednik SD si želim, da bi drug v drugem večkrat prepoznali zaveznika za to, da bodo rešitve v Sloveniji v korist ljudem, skupnosti in okolju. Vem, da imamo skupaj izjemen politični, intelektualni in organizacijski potencial," je zapisal v pismu, ki ga je objavil tudi na Twitterju.
