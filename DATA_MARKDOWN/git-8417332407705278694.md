
# Militæret i Mali: 53 soldater og én sivil person drept i terrorangrep

Published at: **2019-11-02T02:07:33+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/02/Milit%C3%A6ret-i-Mali-53-soldater-og-%C3%A9n-sivil-person-drept-i-terrorangrep-20305336.ece)

Dødstallet stiger etter et angrep mot en militærbase nordøst i Mali fredag. Ifølge militæret i landet er 54 personer drept i det de omtaler som et terrorangrep.
– Etter et angrep på en FAMA-stilling (de væpnede styrkene i Mali) i Indelimane, har tilkalte styrker funnet 54 døde, opplyser landets kommunikasjonsminister Yaya Sangare på Twitter. Ministeren legger til at én av dem som er funnet, var en sivil person. Resten er drepte soldater.
Ifølge Reuters ligger den aktuelle basen nær Ménaka nordøst i landet. Det oppgis ikke hvem som skal ha stått bak angrepet eller hvor mange av dem som eventuelt ble drept.
Jihadistiske, islamistiske ekstremister og kriminelle grupperinger er et stort problem i avsidesliggende områder i Mali, der også etniske konflikter er en stor utfordring, og militærbaser i Mali blir angrepet og plyndret.
Uroen i Mali begynte med et militærkupp og et påfølgende tuareg-opprør nord i landet i 2012.
(©NTB)
