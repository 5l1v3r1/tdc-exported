
# Надзвичайна нацистська ситуація в Дрездені: Що нині відбувається у Східній Німеччині

Published at: **2019-11-04T17:00:00+00:00**

Author: ****

Original: [ZIK.UA](https://zik.ua/news/2019/11/04/nadzvychayna_natsystska_sytuatsiya_v_drezdeni_shcho_nyni_vidbuvaietsya_u_shidniy_1683409)


        Місцева влада Дрездена (Східна Німеччина) 2 листопада запровадила у місті «надзвичайну нацистську ситуацію». Проте Християнсько-демократична партія Ангели Меркель у числі інших політичних сил була проти відповідної ініціативи.
      
Розповідаємо, що означає «надзвичайна нацистська ситуація» для міста і чому знову постала проблема посилення неонацистських заворушень.

        «Надзвичайна нацистська ситуація» - що це?
      
У суботу муніципальна рада міста Дрезден у Східній Німеччині ухвалила резолюцію, якою у Дрездені був оголошений режим «надзвичайної нацистської ситуації» (Nazinotstand), повідомляє BBC.
За відповідну резолюцію віддали 39 голосів, а 29 проголосували проти.
Зміст цієї ініціативи передбачає діяльність, подібну до режиму «надзвичайного стану», - населення має об’єднатися для допомоги постраждалим від неонацистів, а також захистити національні меншини від дій радикалів.
Автор резолюції, Макс Ашенбах, заявив, що він дуже занепокоєний через ситуацію в місті, адже кількість правих екстремістів збільшується, а їхні дії стають все більш помітними.
Ашенбах додав, що цей документ не зобов’язує приймати будь-які рішення, проте на це питання треба звернути особливу увагу.
Резолюцію підтримала політична партія «Die Partei» лівих поглядів, представником якої є Ашенбах, та яка спочатку при створенні мала жартівливий характер, проте на виборах у 2019 році пройшла до Європарламенту.
Також ініціативу підтримали у Партії зелених, соціал-демократи, вільні демократи, а також незалежні політичні сили.
Водночас Християнсько-демократична партія, яку очолює канцлер Німеччини Ангела Меркель, виступила проти резолюції. Її члени назвали документ «жахливим».
