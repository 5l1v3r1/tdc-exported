
# Incko u SB UN: Koren zastoja u BiH su tri najveće stranke, SNSD, SDA i HDZ

Published at: **2019-11-05T19:55:04+00:00**

Author: ****

Original: [Novinska agencija Beta](https://beta.rs/vesti/politika-vesti-region/118916-incko-u-sb-un-koren-zastoja-u-bih-su-tri-najvece-stranke-snsd-sda-i-hdz?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Visoki predstavnik za Bosnu i Hercegovinu Valentin Incko izjavio je danas pred Savetom bezbednosti Ujedinjenih nacija da su koren zastoja u BiH tri najveće nacionalne stranke, Savez nezavisnih socijaldemokrata (SNSD), Stranka demokratske akcije (SDA) i Hrvatska demokratska zajednica (HDZ) BiH."U korenu zastoja je, bar na nivou države i Federacije BiH, podela izmedju najvećih nacionalnih stranaka – vladajućih stranaka sa sedištem u Federaciji, SDA i HDZ, i vladajuće stranke sa sedištem u Republici Srpskoj, SNSD", rekao je Incko, podnoseći 56. izveštaj generalnom sekretaru UN o stanju sprovodjenja mira u BiH.Incko je ocenio da su konkurentske vizije te tri stranke za BiH, i njihovo tumačenje Ustava BiH, često protiv uslova koji su deo civilnog aspekta Dejtonskog mirovnog sporazuma.On je naveo da su entitetske vlade usvojile niz reformskih mera programa Evropske unije, ali je dodao da nije postignut nikakav napredak u formiranju nove državne vlasti, posle opštih izbora u oktobru 2018. godine.Visoki predstavnik je kazao da se strane ne slažu u vezi s osnovnim aspektima Ustava BiH, pri čemu, kako je ocenio, neke stranke sa sedištem u Republici Srpskoj osporavaju samu ulogu i ovlašćenja države u njoj, kao i prethodno dogovorene politike i pravne obaveze prema NATO, preneli su sarajevski mediji."U maju je dostavljeno mišljenje Evropske komisije vezano za evropske integracije BiH, u kojem je utvrdjeno 14 ključnih prioriteta koje vlasti BiH moraju da ispune u procesu prema otvaranju pregovora o pristupanju, što je trebalo da motiviše političke vodje da prevazidju razlike i započnu s ključnim reformama", naveo je Incko.Umesto toga, dodao je, lideri SNSD, SDA i HDZ BiH, u avgustu su sklopili sporazum o načelima za formiranje vlasti koji je istekao u septembru, bez rezultata, "što je dovelo do još većih nemira i pretnji, posebno SNSD-a, da će se povući iz postojećih sporazuma".Incko je ukazao da je lider SNSD i srpski član Predsedništva BiH Milorad Dodik zapretio da će povući Republiku Srpsku iz sporazuma o legalnom prenosu nadležnosti s entiteta na državu, koji su dva entiteta potpisala pre uspostavljanja jedinstvenih Oružanih snaga BiH, jedinstvenog Visokog sudskog i tužilačkog saveta (VSTS) i Uprave za indirektno oporezivanje (UIO)."Dodik je upozorio da će biti poništeni svi zakoni i odluke donete 'pod pritiskom visokog predstavnika', čak i oni odobreni u parlamentu Bosne i Hercegovine", kazao je Incko.Visoki predstavnik je naveo da još funkcioniše Savet ministara BiH iz prošlog mandata, ali da je njegov rad "ograničen politički sračunatom i nepotrebnom blokadom parlamenta BiH"."To znači da ne mogu da se usvajaju novi zakoni, uključujući budžet na državnom nivou, što uveliko onemogućava zemlju da se efikasno nosi s aktuelnim problemima kao što je migrantska kriza", ocenio je Incko.On je naveo da je nastavljena i destabilizujuća retorika podela koja dominira političkom situacijom."Neki politički lideri iz RS i dalje daju izjave kojima izražavaju separatističke tendencije ili pak predvidjaju raspad BiH, dok neki hrvatski predstavnici traže teritorijalnu reorganizaciju zemlje. Istovremeno, najveća bošnjačka stranka opet je usvojila stranačku platformu koja zagovara Republiku BiH što nije bilo konstruktivno", rekao je Incko.On je naveo da je i dalje "veoma rašireno veličanje osudjenih ratnih zločinaca koje uveliko otežava mogućnost postizanja istinskog i trajnog pomirenja medju svim narodima".Ukazao je i na problem nedostatka vladavine prava u zemlji i dodao da će vladavina prava i funkcionalnost pravosudnih institucija biti njegovi prioriteti u narednom periodu.Incko je rekao da je "posebno sramotna pojava revizionizma ili čak otvoreno negiranje genocida u Srebrenici, koji je pravna činjenica potvrdjena presudama medjunarodnih i domaćih pravosudnih organa"."U Srebrenici je 1995. godine počinjen genocid. Ništa i niko ne može promeniti tu činjenicu", kazao je Incko.
