
# Зеленський в курсі про інтерес американського інвестора до Мотор Січі

Published at: **2019-11-06T15:53:00+00:00**

Author: ****

Original: [DT.ua](https://dt.ua/POLITICS/zelenskiy-v-kursi-pro-interes-amerikanskogo-investora-do-motor-sichi-328718_.html)

Президент України Володимир Зеленський сказав, що поінформований про інтерес американського інвестора Еріка Прінса до української аерокосмічної компанії "Мотор Січ", однак на разі ні з ким це не обговорював.
"Я теж про це прочитав, причому прочитав уночі. Я ні з ким не зустрічався, я ні з ким це не проговорював, але це питання повинне бути пов'язане з президентом України, тому що "Мотор-Січ" – це стратегічне підприємство, тому я поки нічого не можу додати до цього", – сказав Зеленський в коментарі "Радіо Свобода" під час візиту до Харкова.
Як написало видання The Wall Street Journal, власник приватної військово-охоронної компанії і неформальний радник президента США Дональда Трампа, обговорює купівлю "Мотор Січ", яку США хочуть не дати купити Китаю.
ПАТ "Мотор Січ" є одним з найбільших світових виробників двигунів для авіаційної техніки, а також промислових газотурбінних установок. Продукція підприємства постачається в більш ніж 100 країн світу.
Нагадаємо, у квітні минулого року Служба безпеки України провела обшуки на ПАТ "Мотор Січ" у Запоріжжі у межах розслідування кримінального провадження про підготовку диверсії. Провадження відкрили за ч. 1 ст. 14 статті 113 (диверсія) Кримінального кодексу України. За версією слідства, представники "іноземної компанії" намагалися перенести українське виробництво і передати технології сучасному заводу з виробництва авіадвигунів, виробництвом якого саме займалась ця компанія.
Аби приховати реальних покупців акцій, продаж контрольного пакета акцій стратегічного підприємства здійснювався на адресу фізосіб і компаній нерезидентів в обсягах менших за 10%.
У 2017 році в межах цього ж розслідування судом було накладено арешт на 56% акцій ПАТ "Мотор Січ". Про яких самих "іноземців" йдеться, у спецслужбі не повідомляли.
Детальніше про продаж "Мотор Січ" читайте в статті Ігоря Левченка "Китайська сага "Мотор Січі": стратегічний інвестор чи "лижний інструктор"?" у тижневику "Дзеркало тижня. Україна".
