
# На хабарі затримали головного юрисконсульта Нацбанку – прокуратура

Published at: **2019-11-07T18:03:44+00:00**

Author: ****

Original: [Українська правда](https://www.pravda.com.ua/news/2019/11/7/7231311/)

Правоохоронці затримали ще одну посадову особу Національного банку на одержанні 15 тисяч доларів США за сприяння в одержанні ліцензії на обмін валюти.
Джерело: прокуратура Києва, коментар УП речниці відомства Надії Максимець
Дослівно: У четвер, 7 листопада за процесуального керівництва прокуратури міста Києва слідчими СУГУ НП в м. Києві спільно з ГУБКОЗ СБУ затримано головного юрисконсульта Національного банку України та посередника при спробі заволодіти коштами підприємця в особливо великих розмірах".
Деталі: За даними розслідування, посадовиця через посередника звернулася до директора товариства, що здійснює діяльність з обміну валюти, із пропозицією за грошову винагороду посприяти в отриманні товариством безстрокової генеральної ліцензії НБУ на здійснення валютних операцій.
Співробітниця НБУ зажадала від підприємця винагороду у сумі 30 тисяч доларів США. Жінку а також посередника затримали під час передачі половини обумовлених коштів у сумі 15 тис. доларів США.
Пряма мова Максимець: "Дізнавшись, що директор обмінного товариства має проблеми з отриманням безстрокової ліцензії, співробітниця Нацбанку сама запропонувала свою допомогу у вирішенні цього питання. Перша зустріч відбулась 6 листопада, а вже сьогодні - передача половини суми. Другу частину обумовленої суми підприємець мав передати після отримання ліцензії".
Додатково: Затриманим особам готується повідомлення про підозру за попередньою правовою кваліфікацією ч. 2 ст. 15 ч. 4 ст. 190 КК України, ч. 4 ст. 27 ч. 3 ст. 369 КК.
Нагадаємо: Раніше у жовтні за вчинення аналогічного злочину, а саме при спробі заволодіти коштами підприємця у сумі 50 тисяч доларів США за сприяння в отриманні ліцензії, правоохоронці затримали головного спеціаліста НБУ.
