
# ۴۱ پناهجوی عمدتا افغان زنده در یک کامیون یخچال‌دار در یونان پیدا شدند

Published at: **2019-11-04T16:47:46+00:00**

Author: **یورونیوز فارسی **

Original: [euronews](https://farsi.euronews.com/2019/11/04/41-migrants-found-alive-in-truck-in-greece-as-8-more-arrested-over-uk-death-truck)

پلیس یونان روز دوشنبه چهل و یک پناهجو را که بیشترشان اتباع افغانستان هستند، زنده در یک کامیون یخچال‌دار پیدا کرد.
به گفته مقام‌های پلیس یونان، یخچال کامیون روشن نبوده و به همین دلیل افراد حاضر در آن همگی سالم هستند.
کامیون حامل پناهجویان در بزرگراهی در نزدیکی شهر زانتی واقع در شمال یونان در حرکت بود و مأموران پلیس زمانی متوجه حضور این پناهجویان شدند که کامیون را برای کنترل عادی متوقف کرده بودند.
راننده این کامیون بازداشت شده و مأموران او را به همراه پناهجویان برای تعیین هویت به نزدیک‌ترین پاسگاه منتقل کرده است.
پناهجویان سالم پیدا شده در یونان قطعا بسیار خوش‌اقبال‌تر از ۳۹ پناهجویی بودند که جسد آنها روز چهارشنبه یکم آبان در یک تریلی در نزدیکی لندن کشف شد.
ابتدا گفته شده بود پناهجویان قربانی پیدا شده در بریتانیا چینی هستند، اما چند روز بعد مشخص شده که آنها همگی تبعه ویتنام بوده‌اند.
پلیس ویتنام روز دوشنبه ۱۳ آبان اعلام کرد هشت نفر را در پیوند با مرگ پناهجویان در تریلی مرگ بریتانیا بازداشت کرده که همگی آنها ویتنامی هستند. به این ترتیب با دو نفر دیگری که پیش از این در بریتانیا بازداشت شده بودند، شمار کلی افراد بازداشتی در پیوند با این رویداد فاجعه‌بار به ۱۰ نفر رسید.

        بیشتر بخوانید:
      
