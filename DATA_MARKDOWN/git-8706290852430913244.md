
# Επενδύσεις, εξωστρέφεια και αυτοπεποίθηση το μήνυμα Μητσοτάκη από τη Σαγκάη

Published at: **2019-11-03T22:30:00+00:00**

Author: ****

Original: [enikos.gr](http://www.enikos.gr/politics/682076/ependyseis-exostrefeia-kai-aftopepoithisi-to-minyma-mitsotaki-apo)

Η εξωστρέφεια, η αυτοπεποίθηση και οι επενδύσεις είναι οι λέξεις που περιγράφουν το πλαίσιο των τοποθετήσεων του Πρωθυπουργού Κυριάκου Μητσοτάκη σε όλες τις επαφές που είχε το Σαββατοκύριακο στη Σαγκάη και που θα ακολουθήσουν την Δευτέρα και την Τρίτη.
Ο Πρωθυπουργός θα επανασυστήσει τη χώρα στη δεύτερη οικονομία του πλανήτη στέλνοντας παράλληλα νέο ηχηρό μήνυμα στη διεθνή κοινότητα ότι η Ελλάδα έχει γυρίσει οριστικά σελίδα μετά από τη δεκαετή οικονομική κρίση.
Το πυκνό πρόγραμμά του στη Σαγκάη περιλαμβάνει σημαντικές συναντήσεις που κινούνται σε αυτήν την κατεύθυνση.
Η ομιλία του κ. Μητσοτάκη τη Δευτέρα το πρωί (ώρα Κίνας) σε ελληνοκινεζικό επιχειρηματικό φόρουμ με τη συμμετοχή περισσοτέρων από 60 Ελλήνων και δεκάδων Κινέζων επιχειρηματιών θα έχει ως στόχο να τονώσει το ήδη αυξημένο ενδιαφέρον για περαιτέρω ανάπτυξη της επιχειρηματικής δραστηριότητας με νέες επενδύσεις ή επέκταση των υφιστάμενων και στις δυο χώρες.
Όπως αναφέρουν κυβερνητικές πηγές, ο Πρωθυπουργός τόσο στο επιχειρηματικό φόρουμ όσο και στα εγκαίνια της διεθνούς έκθεσης China International Import Expo την Τρίτη, όπου η Ελλάδα είναι μία από τις τιμώμενες χώρες, θα δείξει το νέο πρόσωπο της χώρας διαβεβαιώνοντας ότι δικαίως παρουσιάζεται ως ελκυστικός προορισμός για επενδύσεις.
Η επέκταση της επένδυσης της Cosco στο λιμάνι του Πειραιά στη βάση μιας ρεαλιστικής νέας συμφωνίας, οι συναντήσεις με τους επικεφαλής των κινεζικών κολοσσών ZTE και AliBaba, και οι επαφές με τους επικεφαλής της Τράπεζας της Κίνας και της Εμπορικής και Βιομηχανικής Τράπεζας της ασιατικής αυτής χώρας καταδεικνύουν τη σημασία αυτής της τετραήμερης επίσκεψης του πρωθυπουργού στη Σαγκάη.
Και όλα αυτά μέσα σε ένα ιδιαίτερα θερμό κλίμα στις σχέσεις των δύο χωρών, κάτι που αναμένεται να επιβεβαιωθεί και στη συνάντηση που θα έχει ο πρωθυπουργός με τον Κινέζο Πρόεδρο Σι Τζινπίνγκ.
Πηγή: ΑΠΕ-ΜΠΕ
