
# Україна входить до списку частково вільних країн у рейтингу свободи в мережі – Freedom House

Published at: **2019-11-05T11:10:00+00:00**

Author: ****

Original: [DT.ua](https://dt.ua/UKRAINE/ukrayina-vhodit-do-spisku-chastkovo-vilnih-krayin-u-reytingu-svobodi-v-merezhi-freedom-house-328511_.html)

Міжнародна правозахисна організація Freedom House назвала Україну країною із "частково вільним" інтернетом, із 100 балів присудивши 56. Організація оприлюднила свій новий звіт "Свобода в мережі 2019".
Експерти вказали на високий рівень маніпуляцій громадською дискусією в українському секторі інтернету, включаючи дезінформацію і проплачений контент, особливо напередодні президентських виборів навесні.
Також у звіті йдеться про часткову цензуру: блокування російських ресурсів та ресурсів підконтрольних РФ бойовиків і блокування українських сайтів на тимчасово окупованих територіях України. Вказується, що у зв'язку із тривалими військовими діями в Донбасі також відбуваються арешти інтернет-користувачів. В організації зазначають випадки нападів на інтернет-журналістів. Також Freedom House вказує на "жорстке регулювання онлайн-простору у російському стилі" на окупованих територіях України.
Вище України в рейтингу пострадянських країн виявився "частково вільний" Киргизстан і "вільні" Вірменія і Грузія. Нижче розташувалися "невільні" Азербайджан, Білорусь, Казахстан, Узбекистан і Росія. Із 65 країн – державою з найбільш невільним інтернетом названо Китай (10 балів), лідер рейтингу Ісландія (95 балів).
Загалом у світі фіксують зниження свободи в інтернеті, включаючи арешти користувачів за публікації політичного, соціального або релігійного характеру. У звіті проаналізовано події з червня 2018 року по травень 2019 року.
Раніше у Freedom House заявили про те, що лідери в різних країнах знаходять нові шляхи для придушення незалежних засобів масової інформації. Загальні методи обмеження свободи ЗМІ включають в себе зміни в правах власності, нормативний та фінансовий тиск і публічні обвинувачення чесних журналістів. При цьому, як зазначено у звіті, такі дії підтримуються державою.
