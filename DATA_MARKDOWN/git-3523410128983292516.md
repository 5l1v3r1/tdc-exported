
# 
        آمریکا در شمال شرق سوریه مقر جدید احداث می‌کند
      

Published at: **2019-11-02T18:36:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637574/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B4%D9%85%D8%A7%D9%84-%D8%B4%D8%B1%D9%82-%D8%B3%D9%88%D8%B1%DB%8C%D9%87-%D9%85%D9%82%D8%B1-%D8%AC%D8%AF%DB%8C%D8%AF-%D8%A7%D8%AD%D8%AF%D8%A7%D8%AB-%D9%85%DB%8C%E2%80%8C%DA%A9%D9%86%D8%AF)

بعد از چند روز تبلیغ رسانه‌های نزدیک به آمریکا در منطقه مبنی بر خروج نظامیان این کشور از شمال سوریه، اکنون با بازگشت این نیروها به شمال و شمال شرق سوریه، آمریکا در حال تقویت حضور خود در شمال سوریه است.
شبکه خبری فرات پست در فضای مجازی در سوریه، امروز شنبه اعلام کرد که نیروهای آمریکایی که پایگاه الجزره در غرب شهر الرقه در شمال سوریه را تخلیه کرده بودند، امروز به آن بازگشتند.
همزمان با این خبر،‌ مرکز موسوم به دیدبان حقوق بشر سوریه نزدیک به معارضان گزارش کرد که نیروهای آمریکایی قصد دارند در شهر القامشلی از توابع استان الحسکه در شمال شرق سوریه، مقری جدید احداث کنند.
دیدبان نوشت: اطلاعاتی جدید به دست ما رسیده که نشان می‌دهد نیروهای آمریکایی قصد تأسیس مقر نظامی جدیدی در شهر القامشلی دارند. کار احداث این مقر امروز شنبه آغاز شده و نیروهای آمریکایی از الحسکه به القامشلی منتقل می‌شوند. با عقب‌نشینی نیروهای دموکراتیک سوریه، این مقر دائمی خواهد بود.
این در حالی است که مسافت حد فاصل قامشلی تا رأس العین (سری کانیه) و از تل‌ابیض تا شهر عین العرب (کوبانی) تحت نفوذ سوریه و ارتش سوریه قرار دارد و حد فاصل رأس العین تا تل ابیض تحت نفوذ ترکیه و شبه‌نظامیان متحد آن است.
 
