
# Mike Pompeo: Çin'in Uygurlara yaptığı zulüm endişe verici

Published at: **2019-11-06T12:03:52+00:00**

Author: **Kerem Congar**

Original: [euronews](https://tr.euronews.com/2019/11/06/abd-disisleri-bakani-pompeo-cinin-uygurlara-yaptigi-zulum-endise-verici)

Amerika Birleşik Devletleri (ABD) Dışişleri Bakanı Mike Pompeo, Çin'in Uygur Türkleri ve diğer azınlıklara yönelik uyguladığı keyfi tutuklama, baskı ve zulümden dolayı kendilerine gelen raporların endişe verici boyutlara ulaştığını belirtti.
Pompeo, Pekin yönetiminin özellikle yabancı ülkelerde yaşayan Uygur aktivistlerin Çin’deki ailelerini hedef aldığını belirterek, "Yaşadıklarını kamuoyuyla paylaşan bu aktivistlerin ve Doğu Türkistan'daki (Şincan) toplama kamplarından sağ çıkanların aile üyelerini Çin’in taciz ettiği, hapse attığı ve keyfi olarak tutukladığı yolundaki haberlerden endişeliyiz" dedi.
Bakan Pompeo, bu tacizlerin, söz konusu aktivistlerin ABD Dışişleri Bakanlığı yetkilileriyle bir araya gelmesinin hemen ardından yaşandığına dikkat çekerek, Washington'ın Pekin yönetimine yaptığı 'tutukluların serbest bırakılması' çağrısını yineledi.
ABD Dışişleri Bakanı ayrıca geçtiğimiz eylül ayında New York'ta düzenlenen Birleşmiş Milletler Genel Kurulu toplantısında konuşma yapan Uygur aktivist Zumrat Davut'un Çin'deki ailesinin de bu olaylardan etkilendiğini, Davut'un babasının defalarca kez tutuklandıktan sonra bilinmeyen koşullar içerisinde vefat ettiğini de sözlerine ekledi. Pompeo, tıpkı Zumrat Davut gibi Ferkat Jawdut ve Alfred Erkin'in ailelerinin de Pekin yönetiminin baskıcı politikalarının hedefi olduğunu dile getirdi.
Çin Dışişleri Bakanlığı Sözcüsü Geng Şuang ise ABD'nin Pekin yönetiminin Şincan politikasını lekelemeye çalıştığını dile getirerek, Doğu Türkistan'da toplama kampı olmadığını söyledi. Shuang, Şincan'ın Çin'in iç meselesi olduğunu belirterek etnik ya da dini bir ayrımcılığın olmadığını Çin devletinin terör ve ayrılıkçı gruplara karşı önlem aldığını ifade etti.
Pompeo eylül ayında da, Birleşmiş Milletler’in (BM) 74’üncü Genel Kurul çalışmalarında dünyanın, Çin’in Şincan bölgesinde Müslümanlık inancına ve kültürüne sahip kendi vatandaşı olan Uygurların varlıklarını tamamen silme çabalarına karşı çıkmak zorunda olduğunu söylemişti.
Ekim ayı sonunda BM üyesi 23 ülke, Doğu Türkistan'daki Müslüman Uygur azınlığa yönelik politikaları nedeniyle Çin'e insan haklarına saygı duyma çağrısı yapmış, bu bölgede en az bir milyon etnik Uygur ve diğer Müslüman'ın toplama kamplarında tutulduğunu rapor etmişti.
