
# एशियाई निशानेबाजी चैंपियनशिप में ज्यादा ओलंपिक कोटा हासिल करने उतरेगा भारत

Published at: **2019-11-05T07:37:18+00:00**

Author: **एजेंसी,लुसैल (कतर)**

Original: [https://www.livehindustan.com](https://www.livehindustan.com/sports/story-asian-shooting-championship-mein-india-jyada-olympic-quota-hasil-karne-utrega-2832738.html)

भारतीय निशानेबाज लुसैल शूटिंग काम्पलेक्स में शुरू होने वाली 14वीं एशियाई निशानेबाजी चैंपियनशिप में अधिक से अधिक से अधिक ओलंपिक कोटा हासिल करने की कोशिश करेंगे। 
भारत के 63 पुरुष और 45 महिला निशानेबाज राइफल, पिस्टल और शॉटगन स्पर्धाओं में सीनियर, जूनियर और युवा वर्ग में भाग लेंगे। इस 10 दिन तक चलने वाली महाद्वीपीय चैंपियनशिप में 15 में से 12 स्पर्धाओं में तोक्यो ओलंपिक के लिये 38 कोटा स्थान दांव पर लगे होंगे। 
चैंपियनशिप में तीन मिश्रित टीम स्पर्धाओं में कोटा स्थान नहीं है, जबकि पुरुषों की 25 मीटर रैपिड फायर पिस्टल में सर्वाधिक चार कोटा स्थान दांव पर लगे रहेंगे। 
भारत पहले ही टोक्यो के लिए नौ कोटा स्थान हासिल कर चुका है और वह एशियाई क्षेत्र में चीन (25 कोटा), कोरिया (12) और मेजबान जापान (12) के बाद चौथे नंबर पर है। 
राष्ट्रीय टीम के हाई परफोरमेन्स कोच (पिस्टल) समरेश जंग ने कहा, ''टीम अच्छा प्रदर्शन करने के प्रति आश्वस्त है। कोटा पहली प्राथमिकता है लेकिन यह नहीं भूलना चाहिए कि क्षेत्र की शीर्ष प्रतियोगिता में अच्छा प्रदर्शन भी एक उपलब्धि है। हमारा लक्ष्य निश्चित तौर पर पिछली बार के कोटा (13) से अधिक स्थान हासिल करना है।''
