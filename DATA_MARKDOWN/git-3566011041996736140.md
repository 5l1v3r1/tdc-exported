
# اعترافات نمایندگان اصلاح طلب استان همدان به غیر قابل اعتماد بودن آمریکا

Published at: **2019-11-05T22:24:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545228.html/%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B5%D9%84%D8%A7%D8%AD-%D8%B7%D9%84%D8%A8-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86-%D8%A8%D9%87-%D8%BA%DB%8C%D8%B1-%D9%82%D8%A7%D8%A8%D9%84-%D8%A7%D8%B9%D8%AA%D9%85%D8%A7%D8%AF-%D8%A8%D9%88%D8%AF%D9%86-%D8%A2%D9%85%D8%B1%DB%8C%DA%A9%D8%A7)

نمایندگان اصلاح طلب استان همدان که در بحث برجام به آمریکا اعتماد داشتند و آن را گشایشی برای کشور عنوان می کردند بعد از زیرپا گذاشتن آمریکا در اجرای تعهداتش در برجام به نوعی خود به غیر قابل اعتماد بودن آمریکا اعتراف کردند.
به گزارش شبکه اطلاع رسانی راه دانا به نقل از عصر همدان؛ در تاریخ ۱۹ مهر سال ۱۳۹۴ که مجلس  شورای اسلامی آخرین ماه های فعالیتش در دوره نهم  را سپری می کرد کلیات طرح برجام را با ۱۳۹ رای موافق و۱۰۰ رای مخالف و ۱۲ رای ممتنع از۲۵۳ نماینده حاضر در جلسه تصویب کردند و این آغاز رسمی اجرای تعهدات برجام در کشور بود.
رهبر انقلاب  از همان ابتدا بر بی اعتمادی به آمریکا تاکید داشتند ولی خیلی از مسئولین ما با فراموشی خیانت هایی که استکبار جهانی بر علیه  ملت ایران کرده است سعی در تصویب برجام داشتند .
به طوری که رهبر معظم انقلاب در ۱۲ آبان ۱۳۹۲ که مذاکرات هسته ای در دولت جدید شروع شده بود، در سخنرانی خود به بحث مذاکره و عدم خوشبینی خود از این مذاکرات اشاره کردند: ” بنده اوّلِ امسال در مشهد مقدّس در سخنرانی گفتم [که‌] مذاکره در موضوعات خاص اشکالی ندارد؛ منتها گفتم من اعتماد ندارم، خوشبین نیستم به مذاکره، لکن میخواهند مذاکره کنند، بکنند؛ ما هم به اذن‌الله ضرری نمیکنیم.”
مقام معظم رهبری در نخستین روز بهار ۱۳۹۵، در سخنرانی شان در مشهد، به راهبرد آمریکا برای تحت فشار قرار دادن ایران در اصول و قدرت دفاعی و منطقه ای ایران پرداختند و برجام را خسارت محض نامیدند.
علی رغم این تذکرات همچنان مسئولین ما علی الخصوص نمایندگان مجلس دهم به دفاع از برجام پرداختند در استان همدان دو نماینده نماینده اصلاح طلب “محمد کاظمی” نماینده مردم ملایر و “حسن لطفی”  نماینده مردم رزن از طرفداران برجام بودند و به نوعی  آمریکا را قابل اعتماد می دانستند که به نمونه ای ازسخنان آنان در رسانه های مختلف اشاره ای  شده است.
این نماینده در یادداشتی در دی ماه سال ۱۳۹۷ در روزنامه اصلاح طلب اعتماد  با این تیتر که”تخریب برجامیان، جفا به مردم” به دفاع از برجام پرداخته است  و  با انتقاد از تخریب برنامه جامع اقدام مشترک میان ایران و ۵+۱ نوشته است که ” واضح است که دستاورد‌های برجام اسراییل و آل سعود را عصبانی کرده است، پیداست که اگر برجام نبود در حال حاضر ما چیزی به‌نام صادرات نفت نداشتیم و با بدهی‌های عظیمی که از دولت گذشته به ارث رسیده است معلوم نبود اوضاع کشور به کجا رسیده بود؟”
 
همچنین خبرگزاری دولتی ایرنا در سوم خرداد ۱۳۹۶ با زدن این تیتر از زبان کاظمی در آیین جشن هواداران حجت الاسلام حسن روحانی منتخب دوازدهمین دوره انتخابات ریاست جمهوری در سالن سه هزار نفری الغدیر ملایر با عنوان  ” ملت ایران به برجام، عقلانیت و حفظ کرامت انسانی رای دادند ” مهر تاییدی دیگر بر حمایت این نماینده از برجام بود.
این نماینده در ۱ اردیبهشت ۱۳۹۷هم  با انتشار یادداشتی در روزنامه اصلاح طلب اعتماد با تیتر “برجام و این تعلیق خسارت بار” با بیان این عنوان که “هنوز امیدهایی وجود دارد که امریکا از نابسامانی و بی ضابطگی در روابط بین المللی خود دست بردارد و حداقل به عهدها و قرارهای امضا شده خود پایبند بماند” همچنان به آمریکا اعتماد داشته است.
 
این نماینده همچنین در تاریخ ۲۸ اردیبشهت ۹۸ هم در گفتگویی با خبرگزاری ایسنا  نیز مجدد به دفاع از برجام پرداخت و گفت  “برجام هنوز یک سند ملی برای کشور ما است” و گفته بود که “اگر برجام نبود، ترامپ با این موضع خصمانه‌ای که نسبت به ایران دارد، هم قطعنامه‌های شورای امنیت را بر روی میز داشت و هم آمادگی روانی دنیا برای حمله نظامی به ایران؛ چراکه ما را متهم می کردند که ما سلاح هسته‌ای داریم. در واقع همه دنیا را همراه خود داشت”
این نماینده حتی در زمان تغییرات سیاسی آمریکا باز هم به آمریکاییها اعتماد داشت که تیتر خبرگزاری خانه ملت در ۲۶ مرداد سال ۱۳۹۵ با این عنوان که “تغییرات سیاسی آمریکا بر روی اجرای برجام تاثیری ندارد/ برجام تعهدی برای همه طرف‌های مذاکره کننده است ” از زبان این نماینده مصداق امیدواری این نماینده همچنان به آمریکا است طوری که در این گفتگو گفته است که  “جابجایی دولت‌ها یک امر عرفی و بین المللی است و این جایجایی ها تاثیری بر تعهدات بین المللی کشورها ندارد.
کاظمی با اشاره به ادعای جمهوری خواهان آمریکا مبنی بر اینکه برجام تعهد شخصی اوباما است، متذکر شد: این توافق نامه مربوط به شخص خاصی نیست”
اما نکته جالب این است که این نماینده خود بعد از دیدن بدعهدی های آمریکا  به نوعی اعتراف به عدم اعتماد بودن آمریکا کرده است و در گفتگویی با خبرگزاری خانه ملت در ۱۴ فروردین سال ۱۳۹۷با این تیتر که “خروج از برجام نشان‌ از پایبندی آمریکا به قانون جنگل است” گفته بود که خروج آمریکا از برجام نشان می‌دهدکه به قانون جنگل معتقد بوده و قائل به هیچ قانون و قرارداد دیگری نیست.
وی همچنین گفته بود که در صورتی که آمریکا به تصمیم ترامپ از برجام خارج شود نشان می‌دهد که به قانون جنگل معتقد بوده و قائل به هیچ قانون و قراردادی نیستند، این اقدام وجهه منفی بین‌المللی آمریکا را منفی‌تر از گذشته خواهد کرد.
این نماینده همچنین در در گفتگویی در ۸ آبان ۹۸ با خبرگزاری خانه ملت با تیتر” لزوم برخورد قهری با آمریکا در شورای امنیت سازمان ملل ” خواستار برخورد با آمریکا شده و گفته با توجه به اینکه تحریم های ثانویه آمریکا بدون صدور قطعنامه سازمان ملل است، باید در شورای امنیت با آن مقابله کرد.
دیگر نماینده اصلاح طلب استان همدان که از مدافعان برجام بوده حسن لطفی نماینده مردم رزن  است که البته موضع گیری ها کمتری نسبت به دیگر نماینده داشته است. این نماینده ۶ شهریور سال ۱۳۹۵در  نشست با شوراهای اسلامی شهر روستای بخش مرکزی رزن به دفاع از برجام پرداخته و تغییر نگرش جهان به ایران را از دستاوردهای بارز برجام عنوان کرده است.
ولی نکته جالب این است که این نماینده در گفتگویی با خبرگزاری تسنیم در ۲۵ اردیبشهت ۹۷ خود به این موضوع که برجام شکست خورده و امریکا غیر قابل اعتماد است رسیده و گفته که “خروج آمریکا از برجام هیچ تاثیری در رشد و توسعه کشورمان ندارد”
نماینده مردم رزن در مجلس شورای اسلامی با بیان اینکه توطئه‌های آمریکا علیه ملت ایران پایانی ندارد و تنها راه حل مشکلات اتکا به توان داخلی‌است، گفت: خروج آمریکا از برجام هیچ تاثیری در رشد و توسعه کشور ما ندارد.
وی همچنین گفته است در آموزه‌های دینی ما کسی که پایبند به تعهدات و اخلاق دینی نباشد نمی‌تواند پایدار بماند و شکست خواهد خورد، افزود: امریکا و حامیان او به ظاهرخود را ابر قدرت نشان می‌دهند ولی عملا از تو خالی هستند و با ظلم و تعدی به‌دنبال کسب منافع از دیگر کشورها هستند.
به گزارش عصر همدان؛ همه این شواهد نشان از اعتراف علنی نمایندگان اصلاح طلب استان همدان بر بی اعتماد بودن آمریکا می باشد و دشمنی های آمریکا بر علیه ملت ایران پایانی نخواهد داشت و هیچ وقت نباید استکبار جهانی را دوست خواند.
انتهای پیام/
