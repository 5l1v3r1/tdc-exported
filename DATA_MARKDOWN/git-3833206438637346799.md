
# Зукърбърг плаща филм за Борис III, в Холивуд впечатлени от сюжета

Published at: **2019-11-01T10:29:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/Zukurburg-plashta-film-za-Boris-III-v-Holivud-vpechatleni-ot-syuzheta-910336)

Легендарният холивудски режисьор с български корени Тед Кочев е на път да осъществи голямата си мечта - да заснеме филм за живота на цар Борис Трети и спасяването на българските евреи, научи "България Днес". След години работа по сценария Кочев наскоро е приключил изцяло с работата по текста. Мечтата на режисьора бе възпрепятствана от липсата на финансиране, но и този проблем вече е решен. Тед е представил сюжета на филма на свои познати в Холивуд, които останали впечатлени. Те изразили желанието си да помогнат на Кочев и дори се учудили, че досега не е направен такъв филм. Във финансирането на проекта ще се включи и един от най-богатите евреи в света, създателят на Фейсбук Марк Зукърбърг, който живее в Ню Йорк. Той се запознал със сценария, много го харесал и почти веднага се включил с дял в направата му.
Всички тези радостни събития окрили режисьора с български корени, че най-накрая ще осъществи този дълго планиран проект.
"Да, има нещо такова за подобен филм, но не съм много наясно. Трябва да питате баща ми." Така отговори в интернет на "България Днес" дъщерята на популярния режисьор - Александра. Самата тя също е режисьор.
След като Тед Кочев успее да събере всички необходими пари, ще започне и същинската работа по заснемането на лентата. За да покаже на цял свят страната ни, Кочев е категоричен, че снимките ще се заснемат на българска земя, а не в САЩ. Режисьорът е планирал дори голяма част от ролите да се играят от български актьори. С някои от тях той се е запознал при идването си в страната през 2017 г.
През април той стана на 88 години, но все още има желание да твори и планува и други филми.
Идеята за пресъздаването на живота на Борис Трети се върти в главата на Кочев повече от 40 години, но до този момент той така и не успяваше да я реализира. Режисьорът живо се интересува от събитията през 30-те и 40-те години на миналия век и остава поразен от подвига на цар Борис Трети. Владетелят се опълчва на могъща Германия и отказва да изсели както българските, така и много чужди евреи, които се укриват у нас, с което ги спасява от сигурна смърт. Усетът на Кочев го уверява, че от тази история ще излезе страхотен филм, и в продължение на години той подготвя сценария за лентата. Освен за качествени продукции режисьорът на "Рамбо" има вкус и за предмети на изкуството. Притежател е на две скулптури на Роден - едната е на Нарцис в момента, в който се превръща в цвете, а другата е бюст на любимия му писател Балзак. С тях се сдобил в Лос Анджелис, и то на доста прилична цена, която в момента е в пъти по-висока. Кочев има и картини на Моне, както и на други артисти от XIX век.
Животът на Тед е изпълнен не само с филми и предмети на изкуството, но и с премеждия. Едва не си отива от този свят още на 2 години. С родителите му, емигранти в Канада, живеели изключително бедно. Нямали пари за дърва, не разполагали с много одеяла, с които да се топлят. Една зима температурата паднала до минус 40 и тялото на малкия Тед посиняло, а дишането се затруднило. Баща му извикал лекар, също българин. Чичо му Георги отсякъл два смърча от парка, независимо че за такова нещо можели да го арестуват. С дърветата запалил чугунената печка и сложил да се вари вода. Докторът премерил температурата на Кочев - 28,9 градуса. Едва два градуса го делели от смъртта. Докторът се стреснал, че детето има хипотермия, и веднага го топнал в почти врялата вода. От шока, в който бъдещият режисьор изпаднал, казал първите си думи в живота: "Мама ви мръсна". И оцелял. Освен беднотията от детството си Кочев няма да забрави боя, който е ял. И двамата му родители много го шамарели, като татко му го удрял с колан. "Аз много страдах от това. Винаги съм си мислил: как може да те удря някой, който те обича. Съвсем логично си правех извода, че ме удрят, защото не ме обичат. И това те кара да ставаш враждебен към любовта", споделя в последното си интервю за вестника Кочев. Преди години си обещал, че никога няма да посегне на своите деца, които са общо пет. Но един ден нарушил обещанието си и ударил шамар на най-малкия си син. Изпитал толкова силна вина, че плакал три дни, а след това тръгнал на психоаналитик. Днес е горд с всяко едно от децата си.
Дъщеря му взе награда
"Толкова се гордея с талантливата си дъщеря Александра. Игралният й филм "Заселниците" получи голямата награда на фестивала в "Рейнденс". Искам да поздравя дъщеря ми и колежката й Хана Ледер за огромното им постижение. Телепортирам се от радост.
Иска ми се всички да имате прекрасната възможност да гледате филма им". С тези думи на гордост от постижението на една от дъщерите си се обърна преди дни Тед Кочев към приятелите си в интернет. През август 30-годишната Александра се ожени в Пловдив за българина Милен Ангелов в Античния театър. На нея тропнал хорце самият Кочев и родителите на младоженците.
