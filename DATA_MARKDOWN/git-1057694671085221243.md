
# Ποινή φυλάκισης σε λογοθεραπεύτρια νοσοκομείου της Πάτρας για πλαστό πτυχίο

Published at: **2019-11-05T19:41:08+00:00**

Author: ****

Original: [News.gr](https://www.news.gr/ellada/article/2021387/pini-filakisis-se-logotherapeftria-nosokomiou-tis-patras-gia-plasto-ptichio.html)

Σε ποινή φυλάκισης ενός έτους με αναστολή καταδικάστηκε από το Μονομελές Πρωτοδικείο Πατρών μία γυναίκα, που αντιμετώπισε την κατηγορία της απάτης κατ΄ εξακολούθηση.
Όπως μεταδίδει η ιστοσελίδα thebest.gr, η κατηγορούμενη κατέλαβε θέση λογοθεραπεύτριας σε νοσοκομείο της Πάτρας, με πτυχίο εκπαιδευτηρίου του οποίου η άδεια λειτουργίας είχε ανακληθεί, λόγω διάφορων παρατυπιών, οι οποίες είχαν διαπιστωθεί από πιστοποιημένους φορείς ελεγκτών και επιθεωρητών δημόσιας διοίκησης και ως εκ τούτου θεωρείται πλαστό.
Σύμφωνα μάλιστα με στοιχεία που παρουσιάστηκαν στο δικαστήριο, η κατηγορούμενη φαινόταν να είναι στο εκπαιδευτήριο, το οποίο ανήκε στη μητέρα της και ως καθηγήτρια, καθώς είχε και πτυχίο πληροφορικής, αλλά και ως μαθήτρια. Τη θέση της λογοθεραπεύτριας διεκδίκησαν δύο γυναίκες και όταν η κατηγορούμενη κέρδισε τη θέση, η άλλη υποψήφια ζήτησε να ελεχθεί ο φάκελος της.
Έτσι, βρέθηκε κατηγορούμενη για απάτη, σε βάρος της γυναίκας που επίσης διεκδίκησε τη θέση. Η κατηγορούμενη αρνήθηκε τα πάντα και κυρίως, το ότι γνώριζε, ότι είχε διαπράξει απάτη, αλλά δεν έπεισε το δικαστήριο, το οποίο την έκρινε ένοχη και την καταδίκασε.
