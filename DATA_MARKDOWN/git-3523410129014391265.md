
# 
        تاکید روسیه بر حضور ایران در مذاکرات صلح افغانستان
      

Published at: **2019-11-02T18:35:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637573/%D8%AA%D8%A7%DA%A9%DB%8C%D8%AF-%D8%B1%D9%88%D8%B3%DB%8C%D9%87-%D8%A8%D8%B1-%D8%AD%D8%B6%D9%88%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%D8%B0%D8%A7%DA%A9%D8%B1%D8%A7%D8%AA-%D8%B5%D9%84%D8%AD-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86)

به گزارش بولتن نیوز، روسیه ابراز علاقه کرده که ایران در جلسه‌ای که قرار است بین روسیه ، چین و آمریکا در مورد صلح افغانستان برگزار شود، حضور داشته باشد.
به نوشته شماره شنبه وبگاه «میدل ایست پرس» «سرگئی لاوروف» وزیرخارجه روسیه در مصاحبه با شبکه تلویزیونی «روسیه 24» اظهار داشت که وی علاقه‌مند به مشارکت ایران در مذاکرات صلح افغانستان است.
این در حالی است که وزیر خارجه پاکستان از دیگر حاضران در این مذاکرات، در روزهای گذشته در دیدار نمایندگان طالبان،با اشاره به اجماع گسترده منطقه‌ای و بین‌المللی موجود برای دستیابی به صلح در افغانستان، آن را فرصتی بی‌سابقه خواند و ابراز امیدواری کرد مذاکرات صلح متوقف شده دوباره آغاز شود. ( جزئیات بیشتر)
به نوشته این منبع خبری، وزیر خارجه روسیه ابراز علاقه کرده که ایران وارد مذاکرات صلح افغانستان شود.
پیش از این، مسکو میزبان جلساتی بین رهبران افغانستان و نمایندگان طالبان و همچنین مذاکرات صلح دیگری با حضور نمایندگان روسیه، آمریکا، چین و پاکستان بود.
نمایندگان دفتر سیاسی طالبان در قطر نیز پس از خاتمه مذاکرات با «زلمای خلیل زاد» نماینده آمریکا در امور صلح افغانستان به روسیه، چین و ایران سفر کردند.
«حامد کرزی» رئیس جمهور سابق افغانستان چندی قبل در دیدار با نماینده ویژه وزیر خارجه ایران در امور افغانستان گفت، ایران نقش مهمی در تامین صلح و ثبات در افغانستان دارد.
کرزی در این دیدار که با حضور« محمدرضا بهرامی» سفیر ایران در کابل صورت گرفت، از جمهورى اسلامى ایران به عنوان کشور دوست و برادر یاد کرد و گفت: «ایران به عنوان یک همسایه و برادر خوب و تاریخی در تأمین صلح و ثبات نقش مهم و موثری در افغانستان دارد.»
