
# Hoţ şi piroman: Un bărbat din Bihor care a comis 13 furturi şi a incendiat magaziile unor fermieri a fost arestat

Published at: **2019-11-01T15:49:00+00:00**

Author: **Laura Gal**

Original: [Bihoreanul](https://www.ebihoreanul.ro/stiri/ultima-or-31-1/hot-si-piroman-un-barbat-din-bihor-care-a-comis-13-furturi-si-a-incendiat-magaziile-unor-fermieri-a-fost-arestat-152500.html)

Un bihorean în vârstă de 39 ani din comuna Ţeţchea care, în ultimele două luni, a comis 13 furturi şi a incendiat magaziile unor fermieri din localităţile Bălnaca şi Poşoloaca a fost arestat vineri.
Potrivit unui comunicat transmis, vineri, de purtătorul de cuvânt al Poliţiei Bihor, comisarul şef Alina Fărcuţa, piromanul a fost prins în cursul zilei de joi.
"Acesta este bănuit că, în perioada 21 august – 26 octombrie ar fi comis 13 infracțiuni de furt calificat și două infracțiuni de distrugere prin incendiere, toate comise pe raza comunei bihorene Tileagd", se arată în informare. 
În toate cazurile, bărbatul a furat din anexe şi curţi, luând tot ce îi cădea la mână, de la scule, biciclete la aparate de sudură, undiţe, radiocasetofon şi chiar șei pentru călărie.
"Polițiștii din Tileagd au recuperat aproximativ 95% din prejudiciul cauzat de acesta", se mai precizează în comunicatul poliţiştilor. 
Când nu găsea nimic de furat, individul distrugea anexele în care intra. Aşa s-a întâmplat în nopţile de 22 spre 23 octombrie, când a aprins o anexă cu 840 de baloți de lucernă în Poşoloaca, respectiv 24 spre 25 octombrie, când a incendiat magazia unei femei din Bălaia, în care se aflau 150 de baloţi de paie.
În primul caz, pompierii au avut nevoie de mai bine de 6 ore ca să stingă focul care ameninţa şi locuinţa fermierului, dar şi utilajele agricole ale acestuia.
Piromanul a fost reţinut, joi, pentru furt calificat și distrugere prin incendiere, iar vineri a fost arestat preventiv pentru 30 de zile. 
Cercetările în caz se desfăşoară sub supravegherea unui procuror din cadrul Parchetului de pe lângă Judecătoria Aleșd, pentru documentarea întregii eventuale activități infracționale a bărbatului de 39 de ani și pentru recuperarea integrală a prejudiciului cauzat.
