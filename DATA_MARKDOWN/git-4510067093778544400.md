
# Pro România, în pragul ruperii: Ponta ameninţă cu excluderi, cei care au votat Guvernul vor să plece, iar organizaţia Bihor nu ştie pe cine să urmeze

Published at: **2019-11-05T19:28:00+00:00**

Author: **Adrian Criş**

Original: [Bihoreanul](https://www.ebihoreanul.ro/stiri/ultima-or-31-1-35/pro-romania-in-pragul-ruperii-ponta-ameninta-cu-excluderi-cei-care-au-votat-guvernul-cu-plecari-iar-organizatia-bihor-nu-stie-pe-cine-sa-urmeze-152581.html)


        Cea mai nouă formaţiune politică, Pro România, - înfiinţată de fostul premier Victor Ponta împreună cu fostul copreşedinte ALDE Daniel Constantin şi cu fostul ministru al Educaţiei Sorin Câmpeanu cu ajutorul nemulţumiţilor din PSD - este pe cale să se rupă cu doar câteva zile înaintea primului tur al alegerilor prezidenţiale, confruntare în care formaţiunea îl susţine pe fostul actor Mircea Diaconu, la fel ca ALDE, pe al cărui preşedinte, Călin Popescu Tăriceanu, Ponta l-a convins astă-vară să iasă de la guvernare.
      
Reprezentanţii organizaţiei judeţene Bihor nu ştiu pe care dintre liderii de la centru să-i urmeze, pe Ponta sau pe "rebelii" care, contrar ordinului acestuia, au votat pentru învestirea Guvernului Orban.

        Sus - jos
      
Încă de luni, când învestirea Guvernului PNL a fost realizată şi cu voturile prim-vicepreşedinţilor Pro România Daniel Constantin şi Sorin Câmpeanu, plus ale încă cinci parlamentari ai acestei formaţiuni, Victor Ponta a anunţat că aceştia vor fi excluşi. În replică, însă, fostul premier Mihai Tudose, care a aderat anul trecut la Pro România şi în luna mai a fost ales eurodeputat, a afirmat că Ponta este cel care trebuie să demisioneze, acuzându-l de "joc dublu", şi precizând că decizia excluderii colegilor săi nu a fost luată în niciunul dintre forurile statutare ale partidului.
Victor Ponta a ajuns, astfel, într-o situaţie diametral opusă celei de la începutul toamnei, de la poziţia de "negociator şef" care a "rezolvat" strângerea voturilor pentru debarcarea Guvernului Dăncilă devenind perdant fiindcă o parte din colegii săi i-au nesocotit ordinul de a nu se prezenta la învestirea Guvernului Orban şi de a nu vota pentru aceasta.
Litigiul în care Ponta s-a plasat împotriva propriilor colegi prevesteşte o posibilă scindare a partidului său, care la alegerile pentru Parlamentul European din luna mai a reuşit să treacă pragul electoral de 5% şi se ambiţiona să facă jocurile după debarcarea Guvernului Dăncilă constituind un Guvern PSD – Pro România controlat de el.

        "Fiecare pe partea lui"
      
Puşi, brusc, în situaţia de a alege cărora dintre lideri să li se alăture, activiştii din Bihor ai Pro România sunt debusolaţi şi nici nu fac un secret din asta.
Coordonatorul filialei judeţene, Octavian Bara, acuză lipsa de transparenţă de care au dat dovadă toţi liderii de la nivel central încă de astă-vară, când Victor Ponta l-a convins pe Călin Popescu Tăriceanu să scoată ALDE de la guvernare, dar fără a propune un plan de viitor care să fie cunoscut de baza partidului. "Este o netransparenţă la nivel de conducere, liderii probabil n-au negociat împreună când s-a făcut alianţa cu ALDE şi ieşirea ALDE de la guvernare, pentru ca să cadă guvernul. De-acolo au început discuţiile, fiecare a negociat pe partea lui şi acesta-i rezultatul", a declarat Bara pentru BIHOREANUL.
Întrebat despre orientarea pe care o va avea filiala Bihor, acesta a afirmat că nu va lua nicio decizie, ci rămâne în expectativă: "Fiind coordonator al organzaţiei, nu-i normal să ies acum şi să spun că noi mergem cu unii sau cu alţii. Aşteptăm să vedem ce se întâmplă, nu-i normal să ies eu şi să spun că ei nu se înţeleg".
La rându-i, cea mai cunoscută figură a organizaţiei judeţene, fostul prefect Claudiu Pop, se fereşte să facă declaraţii care să-l oblige. "Nu pot spune decât că regret ce se întâmplă în partid şi că sper să se lămurească lucrurile cât mai repede", a spus, lapidar, acesta.

        Ponta, pierdut de lăcomie
      
După ce astă-vară a negociat intrarea la guvernare alături de PSD, dar fără succes, Victor Ponta a jucat un rol important în înlăturarea PSD de la putere prin moţiunea de cenzură din 10 octombrie.
Ponta voia să-şi convingă foştii colegi din PSD că acest partid se va destructura sub conducerea Vioricăi Dăncilă, dar îşi putea reveni dacă s-ar fi alăturat Pro România pentru o nouă majoritate guvernamentală, în vederea formării unui executiv pe care să îl tuteleze. Calculele sale, însă, au căzut după ce PSD-iştii au refuzat colaborarea cu el.
Din acel moment, Ponta a refuzat să meargă alături de noii parteneri de la ALDE chiar şi la consultările de la Cotroceni, fapt care l-a iritat pe Tăriceanu, astfel că a refuzat să mai constituie un grup parlamentar comun cu Pro România.
Ponta i-a ostilizat şi pe liderii PNL deoarece în schimbul voturilor pentru învestirea Guvernului Orban le-ar fi cerut mult prea mult faţă de ceea ce aceştia puteau oferi, mai precis funcţia de comisar european, două posturi de ministru şi, pentru sine însuşi, poziţia de vicepremier.
Surse din interiorul Pro România, citate de hotnews.ro, susţin că jocurile duble făcute de Ponta i-au deranjat pe propriii colegi de partid, care au decis, independent de voinţa acestuia, să susţină învestirea Guvernului Orban.
Pe de altă parte, în timp ce Ponta i-a ameninţat pe Tudose, Daniel Constantin şi Sorin Câmpeanu cu excluderea din partid, nevalidată însă de niciun for de conducere, cei doi din urmă sugerează că vor demisiona, în timp ce fostul premier devenit eurodeputat i-a cerut el demisia preşedintelui partidului, reproşându-i tocmai că a negociat subteran, fără ştirea colegilor şi mai mult pentru sine.

        UPDATE: Ponta anunță suspendarea din partid a lui Daniel Constantin și Sorin Cîmpeanu
      
La o zi de la izbucnirea scandalului în partidul lui Victor Ponta, Pro România anunță oficial că îi sancționează pe cei care au trădat la învestirea guvernului Orban, printre care prim-vicepreședinții Daniel Constantin și Sorin Cîmpeanu, scrie Hotnews.ro. Decizia, chiar dacă a fost luată luni, a fost comunicată abia marți seară, după ce au apărut informații că cei doi vor să demisioneze.„​Biroul Executiv al PRO România a decis luni, 4 noiembrie a.c., ca toți deputații care au acționat în afara deciziilor luate în interiorul partidului și au votat pentru învestirea Guvernului Orban să fie revocați din funcțiile de coordonatori județeni și să li se retragă sprijinul politic pentru toate funcțiile pe care le dețin în cadrul Parlamentului. De asemenea, vicepreședinții și prim-vicepreședinții care sunt în această situație vor fi suspendați din partid”, se arată într-un comunicat al Pro România.
