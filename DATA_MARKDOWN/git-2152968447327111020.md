
# Станишев не вижда завръщането на джедаите: Топим се в самота!

Published at: **2019-11-06T17:15:00+00:00**

Author: **Веселина Йорданова**

Original: [Dnes.bg](https://www.dnes.bg/obshtestvo/2019/11/06/stanishev-ne-vijda-zavryshtaneto-na-djedaite-topim-se-v-samota.428773)

БСП не е алтернатива и се изолира и капсулира. Това заявява лидерът на ПЕС Сергей Станишев в свой пост във Facebook.
Очевидно е, че ГЕРБ спечелиха местните избори. Да, в условията на ниска избирателна активност, отвращение от изборния процес, корпоративен и купен вот, недопускане на адекватна кампания и политически сблъсък на национално ниво, с негласната подкрепа на ДПС, посочва Станишев и допълва, че доминиращата позиция на ГЕРБ ерозира, но БСП повтаря резултатите си от 2015 г.
Местни избори 2019 са пропуснат шанс за БСП, защото днес все повече хора търсят алтернатива. От най-ниския резултат на партията са изминали 4 години, маркирани от победа на президентските избори, ерозия и безкрайни скандали в управлението – от “суджукгейт” до “апартаментгейт”. И най-важното, от засилващото се усещане, че се движим по инерция и без ясна посока като държава. В такава среда резултатите ни са разочароващи, заявява лидерът на ПЕС.
Според него БСП не е направила нищо да противодейства на "грубия натиск, заплахите и купения вот".
Той прави извод и че левицата няма да спечели следващи избори, защото "не предложи модерна, задълбочена и експертна политическа оферта", защото се изолира и деидеологизира.
В кампанията, най-близка до хората, не се чу нито едно ляво послание – за доходи, за политики за децата, за здравеопазване, образование. За битка с огромните неравенства. За жилищната политика. Бяха пропуснати национални протести, за които БСП беше молена за помощ – за заплатите на медицинските сестри и редица други. Стигна се до абсурда синдикатите в България да подкрепят ГЕРБ, подчертава Станишев, според когото БСП е наляла във ВМРО и НФСБ и е освободила целия терен в център-ляво.
Точно на него се прояви гражданската енергия и немалко кандидати спечелиха места в общинските съвети с традиционни наши послания. А те може би са следващи политически проекти? Ще никнат на територията на модерното ляво, ще привличат гласовете на младите, активните, работещите, на хората от центъра. А БСП ще се топи в самота. В тясната ниша на популизма. Където ръководството я постави, смята той.
Според Станишев червената партия се авторитаризира, реди листи под диктат и "расте само толкова, че да е удобна опозиция на ГЕРБ".
"Ако наистина искаме да изиграем епизода със завръщането на джедаите, трябва да сме от добрите. Трябва хората да ни повярват. И да не избират ГЕРБ като по-малкото зло. Нужно е младите и активните хора да припознаят силата в нас, а не в моментни герои. И не, посланията за антикомунизъм при тях не работят. И не могат да служат за оправдание.
БСП спешно да заложи на обединението, вместо на разкола. Да избере политиката, модерните леви послания, отварянето към центъра. Да се върне към работата по места и завръщането на членове и симпатизанти. Да се завърне към себе си. Да застане рамо до рамо с европейската левица и да се завърне на страната на промяната, с Будапеща вместо с Орбан", казва Станишев и допълва, че тогава БСП ще печели избори и ще управлява.
Той поздравява Калоян Паргов и Мая Манолова, както и Пенчо Милков и Крум Зарков, защото показали, че ветрилото на подкрепа може да се разтвори и вотът за БСП отново може да стане престижен.
