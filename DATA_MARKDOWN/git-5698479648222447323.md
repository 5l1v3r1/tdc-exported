
# نگاهی به سفر بحث برانگیز نمایندگان پارلمان اتحادیه اروپا به کشمیر

Published at: **2019-11-01T22:33:31+00:00**

Author: **یورونیوز **

Original: [euronews](https://farsi.euronews.com/2019/11/01/eu-parliamentarians-go-to-kashmir-lack-of-transparency-meet-narendra-modi)

اولین گروه از دیپلمات‌های غربی که توانستند پس از درگیری‌های اخیر در کشمیر وارد این منطقۀ تحت کنترل هند شوند، نه نماینده‌ای از سازمان ملل یا صلیب سرخ جهانی بلکه جمعی از نمایندگان پارلمان اتحادیه اروپا بودند.
این نمایندگان در جریان سفری غیررسمی به این منطقه رفتند و با نارندرا مودی، نخست‌وزیر هند نیز دیدار کردند. به این سفر انتقادات بسیاری وارد شده از جمله اینکه چه کسی آن را برنامه‌ریزی کرده و هزینه‌های آن را چه کسی پرداخته است؟
برای روشن شدن این موضوع، یورونیوز با یکی از نمایندگان حاضر در این سفر، بیل نیوتون دان نماینده بریتانیا در پارلمان اتحادیه اروپا گفتگو کرده است.
آقای نیوتون دان می‌گوید: «ما نمایندگان پارلمان، اولین خارجی‌هایی بودیم که به این منطقه رفتیم. به ما گفته شد (برای استفاده از این عبارت عذرخواهی می‌کنم) اولین سفیدپوستانی هستیم که پس از تغییرات اعمال شده توسط نارندرا مودی در این منطقه، اجازۀ ورود به آنجا را یافته‌ایم.»
کشمیر یکی از مناطق حساس و پرتنش جهان میان سه همسایۀ مسلح به سلاح هسته‌ای یعنی هند، پاکستان و چین قرار گرفته است.
نمایندگان شرکت کننده در این سفر، دعوتنامه‌هایشان را اوایل ماه اکتبر دریافت کرده بودند. آقای نیوتون دان دربارۀ علت این سفر می‌گوید: «فکر می‌کنم دلیل دعوت از ما این بوده تا برویم و از نزدیک آنچه را که در آنجا می‌گذرد، ببینیم.»
این نمایندگان مدت نیم ساعت نیز با خودرو در شهر سرینگر به گشت و گذار پرداخته‌اند. آنها فروشگاهها را می‌بینند که باز و مشغول داد و ستد هستند. آقای نیوتون دان باور ندارد که باز بودن فروشگاهها یک کار نمایشی بوده است.
نمایندگان پارلمان اروپا سپس در مقر ارتش هند، ناهار خورده‌اند. در آنجا نقشه‌ای به آنها نشان داده شده که در آن محل اردوگاه‌های آموزشی تروریست‌ها مشخص شده بود؛ تروریست‌هایی که به گفته نیوتون دان «به شهروندان غیرنظامی کشمیر حمله می‌کنند.»
مقامات ارتش هند به نمایندگان پارلمان اروپا گفته‌اند که در حال حاضر همه چیز خوب پیش می‌رود و از ماه اوت پس از صدور فرمان نارندرا مودی برای تغییر ماده ۳۷۰ قانون اساسی هند که دربارۀ شیوۀ خودمختاری جامو و کشمیر بوده، هیچکس در این منطقه کشته نشده است.
نمایندگان همچنین با «صدها تن» از رهبران جامعه مدنی منطقه دیدار کرده‌اند. به گفته بیل نیوتون دان، آنها در جریان این دیدار می‌توانستند آزادانه با این رهبران گفتگو کنند. او تاکید دارد که تعداد این رهبران و نمایندگان جامعۀ مدنی آنقدر زیاد بوده که بعید به نظر می‌رسد با هدف ویژه‌ای گزینش شده باشند.
این سخنان آقای نیوتون دان در حالی بیان شده است که انورادها بهاسن، سردبیر نشریه «کشمیر تایمز» می‌گوید که در کشمیر هیچکس در سطح محلی دربارۀ برگزاری چنین نشستی با حضور رهبران جامعه مدنی اطلاعی نداشته است.
علاوه بر این، اگرچه بر اساس داده‌های سازمان غیردولتی NetBlocks که وضعیت اتصال به اینترنت را در سراسر جهان رصد می‌کند، کشمیر برای دوازدهمین هفتۀ پیاپی همچنان در خاموشی اینترنتی به سر می‌برد، اما بار دیگر بر اساس داده‌های این سازمان غیردولتی، تنها یک روز قبل از سفر نمایندگان پارلمان اروپا به کشمیر اتصالات اینترنتی این منطقه بطور موقت برقرار شده است.
بیل نیوتون دان نیز می‌گوید در زمان حضور در هتل، می‌توانسته از تلفن همراه خود استفاده کند یا ایمیل‌هایش را ببیند.
این سفر چهار روزه توسط پارلمان یا کمیسیون اتحادیه اروپا برنامه‌ریزی نشده است. برخی نمایندگان اعلام کرده‌اند که از سوی مادی شارما، مدیر اندیشکدۀ اقتصادی و اجتماعی زنان (WESTT) که در بروکسل فعال است، دعوت شده بودند. سازمان دیگری به نام موسسه بین المللی مطالعات غیرمتعهد (IINS) نیز هزینه‌های انجام این سفر را تامین کرده است.
در دعوتنامۀ فرستاده شده برای نمایندگان، از رابطۀ میان این مؤسسات با دولت هند سخنی به میان نیامده بود.
نکته دیگر آنکه برخی از نمایندگان از جمله کریس دیویس، دیگر نمایندۀ بریتانیا در پاسخ به این دعوتنامه اعلام کرده بودند که مایلند بدون حضور نظامیان یا ماموران دولت هند با مردم کشمیر صحبت کنند. در پاسخ به این درخواست، مادی شارما اعلام کرده است که شمار مهمانان سفر کامل و به این ترتیب دعوتنامه آنها لغو شده است.
آقای دیویس می‌گوید: «از همان لحظه اول، این سفر نوعی برنامۀ تبلیغیِ تنظیم شده از سوی روابط عمومی برای ارائۀ تصویری بهتر از نارندرا مودی به نظر می‌رسید. من فکر می‌کنم اقدامات دولت هند در کشمیر، خیانت به دموکراسی است.»

        بیشتر بخوانید:
      
