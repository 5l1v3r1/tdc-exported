
# Сестри Стоеви бият на старта в Китай

Published at: **2019-11-05T12:51:56+00:00**

Author: **Пламен Вълков**

Original: [Стандарт Новини](https://standartnews.com/sport/sestri-stoevi-biyat-na-starta-v-kitay-405930.html)

Българките Габриела и Стефани Стоеви започнаха с убедителна победа участието си на двойки на големия турнир по бадминтон във Фучжоу, Китай, който е от сериите „Супер 750“ и с награден фонд 700 хиляди долара.
В първия кръг европейските шампионки от 2018 година се наложиха с 21:10, 21:14 над Сетияна Мапаса и Гроня Съмървил от Австралия. Двубоят продължи 35 минути.
На осминафиналите сестри Стоеви ще играят срещу олимпийските шампионки и №4 в схемата Мисаки Мацумото и Аяка Такахаши от Япония.
Единадесетите в ранглистата хасковлийки отстъпват с 2-4 успеха в преките двубои на азиатките, но са спечелили последните две срещи. Габриела и Стефани победиха японките на 24 октомври в Париж с 21:18, 15:21, 21:18.
