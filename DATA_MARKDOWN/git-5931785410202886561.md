
# Srpske košarkašice počinju novi ciklus, Marina Maljković očekuje punu halu

Published at: **2019-11-04T15:23:47+00:00**

Author: **Zile**

Original: [Sportska centrala](https://www.sportskacentrala.com/2019/11/04/srpske-kosarkasice-pocinju-novi-ciklus-marina-maljkovic-ocekuje-punu-halu/)

Ženska košarkaška reprezentacija Srbije počinje novi ciklus kvalifikacija za Evropsko prvenstvo 2021. godine.
Prvi rival, 14. novembra od 17 časova u hali „Ranko Žeravica“ biće selekcija Turske.
– Počinje novi ciklus i očekujem da dobijemo neka nova imena za žensku košarku. Veliki je broj novih, mladih igračica, koje su pozvane za ovaj „prozor“ i, kao i uvek, traži se način više da se radi, da se upoznamo sa čime sve Srbija može da raspolaže, tako da smo uveli i ovaj vikend pre zvaničnog okupljanja reprezentacije u ponedeljak 11. novembra. Tog 9. i 10. novembra ćemo imati četiri ili pet treninga sa najmlađim igračicama, da ih testiramo i vidimo koliko brzo one mogu da se priključe seniorkama i isprate sve to. Vodeće igračice, koje su osvojile bronzanu medalju na EP, će raditi po posebnom režimu. Očekujem da one poput Aleksandre Crvendakić i mlađih na pravi način iznesu tešku utakmicu protiv Turske i pokažu da su spremne za to. Nećemo moći da računamo na Draganu Stanković iz Galatasaraja koja je povređena. Međutim pozitivno što je klub dozvolio da se oporavlja u Srbiji kod naših lekara i biće uskoro dobro, ali će sigurno propustiti meč protiv Turske, izjavila je Marina Maljković, selektor srpskih košarkašica.
Turska je rival za respekt.
– Tri pripremne utakmice koje smo letos igrali sa Turskom sigurno ne mogu da se porede sa zvaničnim mečevima. Još nisu objavili spisak, ali očekujemo da neće biti puno promena. Imamo samo tri dana da se spremimo za tu utakmicu, što nikada nije bilo, uvek smo imali po šest-sedam treninga u prethodnim „prozorima“. Većina turskih reprezentativki je u Fenerbahčeu, Galatasaraju i Hataju, igraju dobro, ali i naše igraju dobro, zbog čega sam zadovoljna… Sama pomisao na Olimpijske igre našim devojkama je dovoljan motiv, samo treba naporno da radimo i pripremimo se za kvalifikacioni turnir u februaru… Daj Bože da dobijemo domaćinstvo… Dakle, to je neki ciklus koji se manje-više zatvara za neke naše igračice koje su bile nosioci igre kada smo poslednjih godina osvajali medalje na velikim takmičenjima, a nove igračice treba da se pokažu u ovim kvalifikacijama. Najvažnije je da smo uživali prošlog leta kada smo osvajali bronzanu medalju, pokazali smo da umemo da se nosimo sa pritiskom i volimo da igramo pred našom publikom. Ljudi koji su bili u „Štark Areni“ su svedoci toga i mnogo su nam pomogli da osvojimo bronzu koja je za nas toliko posebna. Snaga te medalje je i dalje izuzetno važna, imali smo prelep ambijent za žensku košarku. Očekujemo da hram novobeogradske košarke „Hala sportova Ranko Žeravica“ bude puna i da pokušamo da sa novim mladim snagama pobedimo Tursku, što neće biti nimalo lako. Obećavamo da ćemo ostaviti poslednji atom snage na terenu, u našem dobro poznatom maniru, da bismo ostvarili pobedu, poručila je Maljkovićeva.
Jedna od najboljih srpskih košarkašica, Sonja Petrović, oporavlja se od povrede, ali će biti uz ekipu protiv Turske.
– Kao što je selektorka napomenula, mislim da smo na Evropskom prvenstvu maletene već započeli ovaj novi ciklus, jer je data prilika nekim mladim devojkama da budu pored nas starijih. što nam je dalo neku novu energiju tokom celog EP. Drago mi je da ću biti uz ekipu i tokom ovog „prozora“ iako neću moći da igram jer sam u fazi oporavka. Potrudiću se da što više budem uz devojke, jer od ovoga krećemo za ono što je najbitnije, a to je kvalifikacioni turnir za Olimpijske igre u februaru. Nadam se da ćemo dobiti domaćinstvo… Mlade igračice treba da stasavaju uz nas. Svi smo svesni da će ova generacija uskoro možda završiti svoju priču i želimo da to bude na pravi način – Olimpijskim igrama i eventualnim rezultatom u Tokiju. Ali, rezultati nisu sve, gledamo svoju zaostavštinu, šta će ostati posle nas. Iako je ova utakmica sa Turskom najbitnija u kvalifikacijama za EP, to će biti prilika da upoznamo neka nova lica, da vide kako kod nas funkcionišu stvari, izjavila je Petrovićeva.
Na širem spisku nalaze se Jelena Bruks, Aleksandra Stanaćev, Maja Škorić, Jovana Nogić, Maja Miljković, Aleksandra Crvendakić, Nevena Jovanović, Ana Dabović, Nikolina Milić, Saša Čađo, Miljana Bojović, Teodora Turudić, Snežana Bogićević, Tina Krajišnik (Jovanović), Dajana Butulija, Ivana Katanić, Sofija Olić, Aleksandra Mužević, Maša Janković, Nadežda Nedeljkov, Milica Bojović i Miona Zarić.
