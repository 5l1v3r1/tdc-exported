
# โตเกียวเกมส์ได้ข้อสรุปย้ายวิ่งมาราธอน-เดินเร็วไปที่ซัปโปโร

Published at: **2019-11-02T09:33:00+00:00**

Author: ****

Original: [เดลินิวส์](https://www.dailynews.co.th/sports/739672)


        "โอลิมปิกเกมส์ 2020" ได้ข้อสรุปแล้ว ทุกฝ่ายเป็นพ้อง ตกลงย้าย "วิ่งมาราธอน-เดินเร็ว" ไปจัดแข่งขันที่เมืองซัปโปโร "คุณหยิงปัทมา" เผย เหตุผลหลักก็เพื่อป้องกันนักกีฬา ได้รับอันตรายจากสภาพอากาศร้อนจัดในกรุงโตเกียว นอกจากนี้มีการเลื่อนเวลาแข่งขันไตรกีฬา และขี่ม้าประเภทครอสคันทรี ให้เร็วขึ้นกว่าเดิม 1 ชั่วโมง อีกด้วย
      
คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล (ไอโอซี) เปิดเผยว่า ไอโอซี บรรลุข้อตกลงร่วมกับกรุงโตเกียว ประเทศญี่ปุ่น ในการย้ายสนามแข่งขันวิ่งมาราธอนและเดินเร็ว ในการแข่งขันโอลิมปิกเกมส์ 2020 ไปจัดที่เมืองซัปโปโร ซึ่งห่างจากกรุงโตเกียว 800 กม. โดยข้อตกลงดังกล่าวมีขึ้นระหว่างการประชุม 4 ฝ่าย ประกอบด้วย รัฐบาลกรุงโตเกียว, ไอโอซี, คณะกรรมการจัดการแข่งขัน "โตเกียวเกมส์ 2020" และรัฐบาลญี่ปุ่น ซึ่งที่ประชุมยืนยันรับรองการตัดสินใจย้ายสนามแข่งขันวิ่งมาราธอน และเดินเร็ว เพื่อป้องกันนักกีฬาได้รับอันตรายจากสภาพอากาศร้อนจัดในกรุงโตเกียวสำหรับมีเงื่อนไข 4 ข้อ ดังนี้ 1 อำนาจในการเปลี่ยนแปลงสนามแข่งขันเป็นของไอโอซี, 2 รัฐบาลกรุงโตเกียว จะไม่ได้รับการร้องขอให้รับผิดชอบค่าใช้จ่ายใดๆ ในการเปลี่ยนแปลงที่เกิดขึ้น, 3 ค่าใช้จ่ายเรื่องการเตรียมจัดแข่งวิ่งมาราธอนและเดินเร็วของรัฐบาลกรุงโตเกียว และผู้จัด "โตเกียวเกมส์ 2020" ที่เกิดขึ้นแล้ว อาทิ การหามาตราการต่างๆ เพื่อแก้ไขปัญหาอากาศร้อนให้นักกีฬา จะมีการตรวจสอบและยืนยันอีกครั้ง ส่วนค่าใช้จ่าย ซึ่งรัฐบาลกรุงโตเกียว ไม่สามารถใช้เพื่อวัตถุประสงค์อื่นๆ จะไม่ใช่หน้าที่ความรับผิดชองของรัฐบาลกรุงโตเกียว และ 4 จะไม่มีการเปลี่ยนแปลงสนามแข่งขันของกีฬาอื่นๆ อีกในโอลิมปิกเกมส์ 2020 ในปีหน้านอกจากนี้คณะกรรมการจัดการแข่งขันฯ และไอโอซี ยังตกลงเลื่อนเวลาแข่งขันไตรกีฬา และขี่ม้าประเภทครอสคันทรี ให้เร็วขึ้นอีกด้วยเพื่อป้องกันนักกีฬาจากอันตรายของสภาพอากาศร้อนจัด ขณะที่ ไตรกีฬา จะมีการเลื่อนเวลาปล่อยตัวให้เร็วขึ้น 1 ชม. ประเภทชายและหญิง จากเดิม 07.30 น. ขยับขึ้นมาเป็น 06.30 น. ส่วนประเภทผลัดผสม เลื่อนจาก 08.30 น. เป็น 07.30 น. ส่วนขี่ม้าครอสคันทรี จากเดิมปล่อยตัวเวลา 08.30 น. จะเลื่อนเวลาเป็นช่วงระหว่าง 07.30 -08.00 น. 
