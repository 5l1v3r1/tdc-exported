
# Над 1300 българи ще имат право на руска пенсия

Published at: **2019-11-05T10:03:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Nad-1300-bulgari-shte-imat-pravo-na-ruska-pensiya-911276)

Над 1300 български граждани получават право на руска пенсия. Това се случва, след като вчера руският президент Владимир Путин одобри промени в договора за социално осигуряване между Русия и България.
В подписания от него федерален закон се предвижда ратификация на протокола за промени в двустранния договор за социално осигуряване, който беше сключен през февруари 2009 г.
Самият протокол беше подписан през март тази година в София. Документът отчита промените в пенсионните законодателства на двете държави, които са настъпили през последните 10 години, съобщава БНР.
Размерът на руската пенсия ще се определя от осигурителния стаж, придобит на територията на Руската федерация и на бившата Руска съветска федеративна социалистическа република. Периодите на работа в останалите бивши съветски републики и в страните извън Общността на независимите държави няма да се отчитат при определянето на пенсията.
