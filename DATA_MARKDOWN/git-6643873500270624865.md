
# Ukens grønne tips: Slik kan du spare lommeboka og miljøet ved å kutte vannforbruket

Published at: **2019-11-07T09:45:00+00:00**

Author: **Ingrid Emilie Thoresen Bakker**

Original: [Bergens Tidende](https://www.bt.no/bolig/i/EWXEe3/ukens-groenne-tips-12-enkle-raad-for-aa-redusere-vannforbruket)

Bakgrunn: Gjennom en serie artikler gir vi forbrukere tips og triks for å kunne leve grønnere liv. Ingen pekefingre, kun opplysning.
Ekspertene: Thomas Breen og Christian Vogelsang.
Jobber som: Førstnevnte er direktør i bransjeorganisasjonen Norsk Vann. Vogelsang er forsker ved Norsk institutt for vannforskning (NIVA).
– Det største vannforbruket i vanlige husholdninger er knyttet til personlig hygiene, altså bading, dusjing og toalettspyling, sier Vogelsang.
Den siste tiden har man sett en generell nedgang i vannforbruket, forteller han. Sannsynligvis fordi man har fått vaskemaskiner, dusj og toaletter med vannbesparende programmer.
Likevel bruker hver enkelt nordmann i gjennomsnitt 180 liter vann hvert døgn, ifølge tall fra Statistisk sentralbyrå for 2018. Det er nesten dobbelt så mye som danskene.
Mange av oss har derfor sannsynligvis litt å gå på når det gjelder vannforbruk. Men har det egentlig noen innvirkning på lommeboken eller miljøet?
Ja, mener ekspertene.

        Les ogsåUkens grønne tips: Klesvasken som sparer miljøet og gir deg bedre tid
      

        Les ogsåUkens grønne tips: Fire produkter du kan bruke i stedet for plastfolie
      
Dette er noe av grunnen:
– Avløpsvann fra husholdninger, må transporteres i ledningsnett og renses på avløpsrenseanleggene. Jo mer vann vi bruker, desto mer kjemikalier og energi går med til transport og produksjon av rent drikkevann, forklarer Thomas Breen.
I tillegg vil det brukte vannet kunne påvirke miljøet der det slippes ut. Mikroforurensing, som blant annet skjer som følge av rester av legemidler og personlige pleieprodukter, kan gjøre stor skade, forklarer Vogelsang.
Vannet i springen er ikke gratis. For eksempel vil en dryppende kran som har ett drypp i sekundet, bruke 9 kubikkmeter i året (m³). En rennende kran med cirka 2 millimeter stråle, vil derimot bruke 45 kubikkmeter i året.
Ved lekkasje i toalettet, kan det gå med mellom 100 og 400 kubikkmeter i året. Det kan bli dyrt.
– Det er abonnentene selv som må betale for vannet de bruker. Derfor er det ikke bare en fordel for miljøet, men også for lommeboken at vi ikke sløser med vannet, sier Breen.
Han understreker at muligheten for redusert vanngebyr bare gjelder dersom man har installert vannmåler og blir fakturert i forhold til hva man reelt bruker.
