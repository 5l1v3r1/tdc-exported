
# Смъртни заплахи към директор на детска градина

Published at: **2019-11-05T10:57:58+00:00**

Author: **сс, стоп кадър Нова**

Original: [Стандарт Новини](https://standartnews.com/balgariya-krimi/smrtni-zaplakhi-km-direktor-na-detska-gradina-405916.html)

Смъртни заплахи към персонала на детската градина в гоцеделчевското село Лъжница отправя от дни млад мъж. Той качва в социалните мрежи видеопослания с откровени закани за насилие към директорката и част от служителите на детската градина. Хората са много притеснени, защото, според тях, агресията му може да застигне и децата им.
В клиповете мъжът недвусмислено говори за смърт, кръв и убийства. "Кожата ще ви сваля на всички, аз ви казах, че за моето семейство ще ви насиня и смеля", заканва се още той.
"Заплахите започнаха от 27 октомври. През пет минути има видеоклипчета със заплахи. Насочени са предимно към мен, не мога да разбера, защо са насочени към мен и децата, след това и към учителките. Не се познаваме лично, тук работи жената на брата на лицето. Един път ме беше срещнал пред нас и ме беше питал защо неговата роднина, която работи тук, някой я заплашва, някакви такива неща, аз казах, че не знам за какво става въпрос. И други въпроси ми е задавал, които не са свързани един с друг и аз не мога да им отговоря", разказа директорка Нефсе Койнар пред Нова телевизия.
Родителите също са много изплашени от случващото се и настояват да се вземат някакви мерки срещу мъжа.
"Това не е нормално - да ни плаши децата, че ще ги коли, ние да не сме овце или крави. Да има правила, да го приберат, да го лекуват, няма смисъл тука да спим на страх, не мога да съм на работа и да знам, че детето ми животът му е застрашен в детската", каза местна жена.
Друга пък сподели, че сред децата, които гледат клипчетата, са в паника.
"Подадохме сигнал в РПУ-Гоце Делчев. Имаме комуникация с хората, които се занимават със случая. Те дойдоха, взеха данни от родителите на момчето. Доколкото го познавам Шабан, в миналото е бил тих, не е проявявал агресия. Но при последната среща, когато дойде в кметството, по думите и исканията му, прецених, че може би изключва на моменти и е нужно лечение. Трябва да се види и да му се постави някаква диагноза. Ние не казваме, че както майка му твърди - ще го затворят, просто трябва да бъде прегледан и да се вземат мерки ", заяви кметът на Лъжница Заамфир Койнаров.
По информация на кмета мъжът в момента бил в Украйна. По-късно обаче се оказа, че мъжът е задържан в Пето РУП  в София.
