
# Mincovňa Kremnica razila mince pre desiatky štátov, vydá aj medailu k výročiu Nežnej revolúcie

Published at: **2019-11-05T08:35:09+00:00**

Author: **Webnoviny**

Original: [Denník politika](http://dennikpolitika.sk/archiv/88706)

5.11.2019 (Webnoviny.sk) – Na historickom zozname vyše 60 štátov, pre ktoré razil mince štátny podnik Mincovňa Kremnica (MK), pribudla v tomto roku krajina zo Strednej Ameriky – Honduras. Ako agentúru SITA informovala Ivana Koreňová z marketingového oddelenia MK, v tomto roku dodával podnik mince pre šesť zahraničných centrálnych bánk a objem dodávok prekročí jednu miliardu kusov.
„Ďalej sme dodali medaily na významné udalosti, resp. pre významných zákazníkov. Za všetky spomeniem napríklad výrobu medailí k MS 2019 v hokeji, čo bola pre nás veľmi dobrá možnosť prezentácie v zahraničí, keďže sme vyrobili medaily na vysokej technickej aj umeleckej úrovni,“ konštatovala Koreňová s tým, že medaily mali pozitívny ohlas u športovej verejnosti na celom svete.
Kremnický podnik plánuje v tomto roku naplniť ciele určené jeho emisným plánom. „Plánujeme vydať ešte repliku toliaru „Mária Terézia z roku 1778“ z emisie „Kremnické toliare uhorských panovníkov“, pamätnú medailu k 30. výročiu Nežnej revolúcie, ďalej tiež medailu z emisie, kde sú zobrazené erby historických žúp na území dnešného Slovenska z obdobia rokov 1884 až 1918,“ uviedla Koreňová a dodala, že v tejto emisii bude vydaná medaila s erbom Trenčianskej župy.
Mincovňa vydá do konca roka aj súbor dvoch medailí s motívmi nezrealizovaných návrhov zo súťaže na stoeurovú zberateľskú mincu s motívom Veľkomoravské knieža Mojmír I., a tak ako každý rok vydá aj Vianočnú medailu 2019 a kalendár na rok 2020.
Viac k témam: Majstrovstvá sveta MS v hokeji 2019, mince, Nežná revolúciaZdroj: Webnoviny.sk – Mincovňa Kremnica razila mince pre desiatky štátov, vydá aj medailu k výročiu Nežnej revolúcie © SITA Všetky práva vyhradené.
