
# Adults in the Room: filmvásznon a görög válság

Published at: **2019-11-05T08:51:10+00:00**

Author: **Euronews **

Original: [euronews](https://hu.euronews.com/2019/11/05/adults-in-the-room-filmvasznon-a-gorog-valsag)

Görögország, 2015. Az országot sújtó gazdasági válság politikai háttere elevenedik meg Costa-Gavras új filmjében: az a fél év, amikor Alekszisz Ciprasz vezetésével új kormány állt fel Athénban.
Az Adults In The Room forgatókönyvének alapját Ciprasz pénzügyminisztere, Jannis Varufakisz önéletrajzi könyve adja.
A Varufakiszt alakító Krisztosz Lulisz szerint a Sziriza hatalomra kerülésével kezdődött periódusban mindannyian több évet öregedtek. "Megőszültünk, rettenetesen stresszes évek füzére volt az egész, függetlenül attól, ki melyik oldalon állt" - mondta.
Varufakisz a könyvben saját szemszögéből meséli el 2015 első félévét, azt a játszmázást, amely a politikai színfalak mögött zajlott.
Az államadósság rendezése végtelennek tűnő holtpontra jut, az Eurócsoporttal és a többi uniós szervezetekkel folytatott tárgyalások kudarcot vallanak, a miniszter lemond, a kormányfő megtörik, betagozódik, és voltaképpen elárulja választóit. - ezt mutatja meg a 86 éves rendező filmjében.
"A baloldal, úgy általában az egész európai baloldal kudarcot vallott. Először is azt kell tisztázni, ha már baloldalról beszélek, hogy mit is értek baloldal alatt? Olyan ideákat, amelyek meghatároznák a társadalmat. Erről van szó. És ezeket az ideák kerültek olyan politikusok kezébe, akik visszaéltek vele, és akik még börtönbe is kerültek Görögországban emiatt" - mondta Costa-Gavras .
A görög rendező politikai thrillere most kerül az európai mozikba. Azt egyelőre nem tudni, Magyarországon mikor mutatják be.
