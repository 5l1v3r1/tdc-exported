
# Διονύσης Μακρυδημήτρης: «Ο Ιάλυσος έχει δυνατότητες»

Published at: **2019-11-02T14:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425005/dionyshs-makrydhmhtrhs-o-ialysos-exei-dynatothtes)


        Την άποψη ότι ο Ιάλυσος θα βρει τα πατήματά του σύντομα και θα παρουσιάσει ένα διαφορετικό πρόσωπο στη συνέχεια του πρωταθλήματος, εξέφρασε με δηλώσεις του στην «Αθλητική Ροδιακή» ο Διονύσης Μακρυδημήτρης.
      
Ο έμπειρος κεντρικός αμυντικός επεσήμανε πως είναι θέμα χρόνου για να μπορέσει η ομάδα να πάρει τα αποτελέσματα που θέλει και να υλοποιήσει τον στόχο της. Συγκεκριμένα, τόνισε:
«Δεν κάναμε το ξεκίνημα που θα θέλαμε αλλά νομίζω ότι είναι θέμα χρόνου να πάρει η ομάδα τα αποτελέσματα που θέλει. Προσπαθούμε από τη δική μας πλευρά να τα καταφέρουμε. Ακόμη είναι νωρίς και δεν έχουμε παίξει και όλοι μαζί. Η ομάδα είναι καινούργια και είναι απολύτως λογικό να μην υπάρχει και το στοιχείο της ομοιογένειας ακόμα».
Ο Διονύσης Μακρυδημήτρης, πρόσθεσε και τα ακόλουθα:«Ο Ιάλυσος είναι μια ομάδα που έχει δυνατότητες. Τα αποτελέσματα θα έρθουν το επόμενο διάστημα με πολλή δουλειά και υπομονή».
Αναφερόμενος στο αυριανό ντέρμπι με τον Διαγόρα, είπε τα εξής:«Είναι ένα τοπικό ντέρμπι από το οποίο θα κοιτάξουμε να πάρουμε τους τρεις βαθμούς. Εύχομαι να ευχαριστηθεί το παιχνίδι ο κόσμος που θα έρθει στο γήπεδο για να παρακολουθήσει τον αγώνα. Όπως και πέρυσι έτσι και φέτος πιστεύω ότι θα ανταποκριθεί ο κόσμος και θα δώσει το «παρών» στις εξέδρες».
