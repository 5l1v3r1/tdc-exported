
# Preşedintele Klaus Iohannis: Deficitul bugetar a fost la sfârşitul lunii octombrie de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019

Published at: **2019-11-07T17:31:58+00:00**

Author: **Sorin Pâslaru**

Original: [Ziarul Financiar](https://www.zf.ro/eveniment/presedintele-klaus-iohannis-deficitul-bugetar-a-fost-la-sfarsitul-lunii-octombrie-de-29-miliarde-de-lei-adica-2-8-din-pib-mai-mare-decat-deficitul-bugetar-proiectat-pentru-tot-anul-2019-18553434)

Preşedintele Klaus Iohannis a spus în această seară, în deschiderea topului naţional al firmelor 2019, organizat de Camera de Comerţ şi Industrie a României, că deficitul bugetar la sfârşitul lunii octombrie a fost de 29 miliarde de lei, adică 2,8% din PIB, mai mare decât deficitul bugetar proiectat pentru tot anul 2019.
“Creşterea deficitului bugetar şi al celui de cont curent ne arată politica economică greşită dusă de PSD până acum şi lipsa de viziune a modelului economic de alimentare a consumului”, a spus Iohannis.
El a felicitat companiile prezente la eveniment pentru rezultatele remarcabile şi pentru că au adus bunăstare pentru angajaţi şi comunitatea în care evoluează.
În 2018, companiile din România au înregistrat rezultate record din punct de vedere al cifrei de afaceri şi al profitului, arată datele de la Registrul Comerţului.
“Aceste rezultate remarcabile nu au adus şi consolidarea necesară la nivel macroeconomic”, a mai spus preşedintele.
În continuare, preşedintele a arătat că misiunea Guvernului nu va fi uşoară şi că trebuie formulat un model al relaţiei între oamenii de afaceri şi Administraţie şi găsite modele de business fezabile.
“Avem nevoie de o Românie antreprenorială, de reducere a birocraţiei excesive şi de o gândire pe termen lung. Noul model de dezvoltare, trebuie să se bazeze pe inovare, productivitate şi liberate economică. Este nevoie de o Românie antreprenorială, a liberei iniţiative”.
Preşedintele a mai îndemnat oamenii de afaceri prezenţi la eveniment să fie mentori pentru noile generaţii de antreprenori şi să aibă o gândire pe termen lung.
Prezent de asemenea la deschiderea galei, Ludovic Orban, noul premier, a spus că s-a terminat cu legislaţia adoptată fără consultarea mediului de afaceri.
“Perioada reglementările adoptatea noaptea fără consultarea mediului de afaceri s-a terminat. Vă garantez că azi avem un Guvern care este prieten al mediului de afaceri”, a spus Ludovic Orban. El a mai promis stabilitate, predictibilitate, reducerea birocraţiei, asigurarea unei competiţii egale, aplicarea cu adevărat a legii prevenţiei şi susţinerea investiţiilor.
