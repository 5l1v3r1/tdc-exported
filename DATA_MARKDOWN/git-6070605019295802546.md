
# Pedro Sánchez reconeix que ha parlat amb Pere Aragonès: Em sembla un independentista raonable

Published at: **2019-11-03T18:12:00+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre_0_2337366352.html)

El president espanyol en funcions, Pedro Sánchez, continuarà penjant les trucades que li arribin des del Palau de la Generalitat. Amb el president del Govern, Quim Torra, insisteix en una entrevista a La Vanguardia que no hi té res a parlar fins que "condemni sense matisos la violència" que s'ha viscut al carrer durant les últimes dues setmanes a Catalunya. Però Sánchez assegura que manté oberta la porta al diàleg, sempre que l'independentisme abandoni la via unilateral i faci autocrítica. I, si les trucades des de la plaça de Sant Jaume no són ben rebudes, s'accepten amb matisos les que hi pugui haver des de Rambla Catalunya amb Gran Via, la seu del departament d'Economia. El cap de l'executiu estatal reconeix que sí que ha parlat amb el vicepresident de la Generalitat, Pere Aragonès, i que li sembla "un independentista raonable". Fonts coneixedores de l'entorn del vicepresident, en canvi, neguen que hagi existit cap contacte des de la sentència del Tribunal Suprem contra els líders independentistes. Aragonès ha parlat del tema aquesta tarda en un míting d'ERC a Lleida. Ha acusat el PSOE de caure en les "mentides" i les "manipulacions" per intentar dividir l'independentisme entre "bons i dolents" i entre els que són "raonables i els que no".
"No m'importaria dialogar amb Torra perquè això significaria que hi ha una bona notícia: que ha condemnat sense matisos la violència, i que ha reconegut la legalitat democràtica i també a l'altra part de la societat catalana que no és independentista", respon Sánchez quan se li pregunta per la manca d'interlocució amb el president de la Generalitat. En canvi, reconeix haver parlat amb Aragonès, malgrat que durant els últims dies ERC havia defugit el tema. Els republicans s'havien limitat a dir que hi havia un canal de comunicació obert entre Aragonès i la vicepresidenta espanyola, Carmen Calvo. I ara, les fonts de l'entorn de vicepresidència neguen que hagi existit cap contacte des del 14 d'octubre entre Aragonès i Sánchez.
"Em sembla un independentista raonable", explica Sánchez d'Aragonès. "Però ERC no ha abandonat ni la unilateralitat ni la línia més extremista que està liderant Torra", afegeix tot seguit. La Vanguardia ja va publicar ara fa dues setmanes que Aragonès havia conversat amb Sánchez, fet que va provocar sorpresa a Presidència. Segons diverses fonts consultades per l'ARA, en una de les reunions del gabinet de crisi, Torra va demanar a Aragonès que expliqués si havia conversat amb el president espanyol. Les fonts expliquen que el vicepresident li va recordar que el seu contacte habitual és Carmen Calvo, fet que va fer pensar a Torra que en aquesta ocasió era també amb Calvo i no amb Sánchez amb qui havia parlat per telèfon. El líder del PSOE no va voler conversar amb Torra ni tan sols quan es va desplaçar a Barcelona per visitar els policies ferits.

        Sánchez ignora Torra tot i visitar Barcelona
      
En l'entrevista, el president en funcions del govern espanyol rebutja, a més, que el document de Pedralbes serveixi com a punt de partida d'un futur diàleg entre la Moncloa i la Generalitat. "Allò ja és passat. Hem de mirar al futur. Primer, l'independentisme ha de fer autocrítica. En la pròpia sentència [del Tribunal Suprem] es diu que l'independentisme va fer servir el dret a l'autodeterminació per forçar un diàleg amb l'Estat. I fora d'Espanya, la gran desgràcia de l'independentisme és que no té cap eco internacional, excepte pels fets violents. Jo en tinc la intenció [de recuperar el diàleg], però amb unes premisses que ara l'independentisme no està disposat a complir".
Per a Sánchez no és suficient que Torra hagi condemnat la violència, perquè considera que sempre ha buscat excuses per mantenir-se a mig camí entre la policia i els manifestants. "No l'ha condemnat quan ha obert una comissió d'investigació al Parlament i una altra interna als Mossos. Aquí no hi ha hagut una confrontació entre la policia i els violents, sinó entre els violents i la societat catalana, i els Mossos i la Policia Nacional han posat en risc la seva integritat física".
Tot i que ha sigut ell mateix qui no ha descartat cap mecanisme per respondre a la Generalitat, i ha brandat l'aplicació de l'article 155 i l'aplicació de la Llei de Seguretat Nacional, Sánchez es mostra més contingut en l'entrevista i acusa el PP de "sobreactuar" a l'hora de demanar constantment que s'intervingui la Generalitat. "Aquest tipus de decisions, mesures excepcionals sobre governs que han estat escollits per un Parlament, han de comptar amb la legitimitat parlamentària i amb una comprensió per part de la societat que pateix aquest atac, com va passar el 2017", explica. "Hem de tenir una resposta temperada, que no és sinònim de debilitat", afegeix.
Pel que fa a l'actuació dels Mossos d'Esquadra durant els aldarulls de les últimes setmanes assenyala que la col·laboració amb la Policia Nacional és "molt positiva i esperançadora". "El que s'està demostrant és professionalitat. La seva tasca és garantir la seguretat i la llibertat", indica. Per això, "avui dia" confia plenament en el cos.
