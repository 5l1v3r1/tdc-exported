
# 
        اپلیکیشن فرسکو ادوبی برای ویندوز منتشر شد
      

Published at: **2019-11-04T22:13:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638197/%D8%A7%D9%BE%D9%84%DB%8C%DA%A9%DB%8C%D8%B4%D9%86-%D9%81%D8%B1%D8%B3%DA%A9%D9%88-%D8%A7%D8%AF%D9%88%D8%A8%DB%8C-%D8%A8%D8%B1%D8%A7%DB%8C-%D9%88%DB%8C%D9%86%D8%AF%D9%88%D8%B2-%D9%85%D9%86%D8%AA%D8%B4%D8%B1-%D8%B4%D8%AF)

گروه IT: ادوبی فرسکو (Adobe Fresco)، اپلیکیشن ویژه‌ی ادوبی برای نقاشی و رنگ‌آمیزی است که اوایل سال جاری میلادی برای آیپد منتشر شد. این اپلیکیشن که استقبال به‌نسبت خوبی از آن به‌عمل آمده، قرار است روی ویندوز منتشر شود. براساس اعلام رسمی، نسخه‌ی ویندوز فرسکو همچون نسخه‌ی آیپد برای مشترکان سرویس Adobe Creative Cloud به‌صورت رایگان و برای بقیه در ازای پرداخت ماهانه ۱۰ دلار در دسترس قرار می‌گیرد.   به گزارش بولتن نیوز به نقل از زومیت، طبق اطلاعات رسمی منتشرشده از سوی ادوبی، اولین نسخه‌ی فرسکو برای ویندوز به‌صورت ویژه برای دستگاه‌هایی که دارای قلم لمسی هستند (نظیر مایکروسافت سرفیس پرو یا Wacom MobileStudio Pro) طراحی شده است.ادوبی در کنار فرسکو، قابلیت جدیدی را معرفی کرده است که به‌لطف آن می‌توان فایل‌های PSD را بین فتوشاپ و فرسکو منتقل کرد؛ قابلیتی که به کاربران امکان می‌دهد فایل‌های جدید را در فرسکو بسازند و آن‌ها را به‌سادگی به فتوشاپ منتقل کنند (و برعکس). نسخه‌ی ویندوز فرسکو همچون نسخه‌ی آیپد از قابلیت موردبحث به‌طور کامل پشتیبانی می‌کند.ادوبی اوایل سال ۲۰۱۹ گفته بود که روی نسخه‌ی ویژ‌ه‌ای از فرسکو برای دستگاه‌های مبتنی بر آرم نظیر سرفیس پرو X کار می‌کند. فعلا جزئیات جدیدی از این نسخه منتشر نشده و نمی‌دانیم که قرار است در چه تاریخی به‌صورت رسمی روی دستگاه‌های مبتنی بر آرم در دسترس قرار گیرد.
