
# Miki Esparbé protagonitzarà la nova sèrie d’Albert Espinosa

Published at: **2019-11-03T11:13:00+00:00**

Author: ****

Original: [Ara.cat](https://www.ara.cat/media/Mike-Esparbe-protagonitzara-Albert-Espinosa_0_2337366284.html)

Los espabilados, la sèrie d’Albert Espinosa per a Movistar+, comença a revelar el seu repartiment. Tot i que la nova ficció està adreçada al públic adolescent i estarà protagonitzada sobretot per actors joves i poc coneguts, un dels noms que liderarà el projecte serà Miki Esparbé, popular per haver participat en sèries com El crac i pel·lícules com Barcelona, nit d’hivern. Segons avança El Periódico, Esparbé interpreta l’Izan, un home que des de fa cinc anys es dedica a buscar nens perduts, una feina que abans feia el seu pare.
Los espabilados està basada en el llibre d’Espinosa El que et diré quan et torni a veure i explica la història d’un grup de joves que s’escapen d’un centre psiquiàtric amb l’objectiu de trobar el germà d’un d’ells. Los espabilados es va començar a rodar el 14 d’octubre, amb Roger Gual com a director. La nova sèrie, que constarà de set episodis, comptarà amb localitzacions de Barcelona, però també es rodarà a Menorca, a la població francesa de Ceret i a l’illa italiana d’Ischia. La nova sèrie suposa el retorn d’Espinosa a la televisió després de Polseres vermelles.
