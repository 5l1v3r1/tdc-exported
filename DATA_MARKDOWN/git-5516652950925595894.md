
# Θλίψη στον Δωδεκανησιακό στίβο

Published at: **2019-11-07T14:00:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425319/thlipsh-ston-dwdekanhsiako-stibo)


        Μια από τις σημαντικότερες μορφές του δωδεκανησιακού στίβου, ο Μιλτιάδης Παπαντωνάκης, έφυγε χθες τα ξημερώματα από τη ζωή σε ηλικία 67 ετών, αφού το τελευταίο διάστημα αντιμετώπισε προβλήματα υγείας.
      
Πρόκειται για τον ιδρυτή του ΓΣΝ Λέρου αλλά και εξαιρετικό προπονητή, ο οποίος ανέδειξε δεκάδες αθλητές από το νησί και όχι μόνο, με σημαντική πορεία και επιτυχίες σε πανελλήνιο επίπεδο.
Παράλληλα, ως καθηγητής φυσικής αγωγής, βρέθηκε για ένα διάστημα σε σχολείο της Ρόδου, αποτελώντας κι έναν από τους προπονητές του ΓΑΣ “Υγεία”.
Η ΕΑΣ ΣΕΓΑΣ Δωδεκανήσου εξέδωσε χθες ανακοίνωση με αφορμή το παραπάνω δυσάρεστο γεγονός:«Η Ομοσπονδία του ΣΕΓΑΣ και η Ένωση Αθλητικών Σωματείων ΣΕΓΑΣ Δωδεκανήσου, θρηνούν την απώλεια του Μιλτιάδη Παπαντωνάκη, του ιδρυτή του Γυμναστικού Συλλόγου Νέων Λέρου και προπονητή του Σωματείου, που άφησε την τελευταία του πνοή σήμερα τα ξημερώματα.
Ο Μιλτιάδης Παπαντωνάκης, ο Μίλτος για τους φίλους και συνοδοιπόρους του στο στίβο, ήταν αξιαγάπητος σαν άνθρωπος και σπουδαίος προπονητής με ειδικότητα στα ορίζοντα άλματα και δρόμους με εμπόδια. Εργάσθηκε ως καθηγητής φυσικής αγωγής στο νησί της Λέρου και παράλληλα ως προπονητής στο σωματείο, αναδεικνύοντας πολλούς πρωταθλητές σε πανελλήνιο και διεθνές επίπεδο.
Για λίγα χρόνια βρέθηκε στη Ρόδο, ως εκπαιδευτικός και ήταν περιζήτητος από τα σωματεία στίβου της Ρόδου. Τελικά εργάσθηκε στο σωματείο ΓΑΣ ΡΟΔΟΥ "Η ΥΓΕΙΑ", όπου ανέδειξε κι εδώ αρκετούς πρωταθλητές με διεθνείς περγαμηνές.
Τα τρία τελευταία χρόνια αντιμετώπισε σοβαρά προβλήματα υγείας. Δυστυχώς μια ίωση τις τελευταίες μέρες τον οδήγησε στο νοσοκομείο του νησιού, όπου άφησε την τελευταία του πνοή.
Ο ΣΕΓΑΣ και η ΕΑΣ ΣΕΓΑΣ Δωδεκανήσου εξέδωσαν ψήφισμα για το θάνατό του και θα κατατεθούν στεφάνια στην κηδεία του. Τον ΣΕΓΑΣ και την Ένωση θα εκπροσωπήσει ο Αντιπρόεδρος της Ένωσης Κος Αντώνης Μπίλλης.
Αλησμόνητος. Αιώνια του η μνήμη!»
