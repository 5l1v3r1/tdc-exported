
# Porto Garibaldi, rapina in banca con i clienti in ostaggio

Published at: **2019-11-05T17:31:16+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ferrara/cronaca/rapina-banca-1.4871106)

Ferrara, 5 novembre 2019 - Tentano il colpo ma vengono arrestati subito dai carabinieri. la tentata rapina è avvenuta alla Cassa di Risparmio di Ravenna, filiale di Porto Garibaldi, a Comacchio, nel Ferrarese. A tentare il colpo tre rapinatori, di origine napoletana, entrati uno a volto scoperto e gli altri due con passamontagna e berretto: hanno preso di mira il bancone e, fingendo di avere una pistola in tasca, hanno obbligato la cassiera a consegnare tutto il denaro, circa 20-25mila euro.
Erano circa le 13 di oggi, poco prima della temporanea chiusura per la pausa pranzo dei dipendenti, quando si è scatenato il panico. Due clienti sono stati chiusi dentro uno sgabuzzino insieme agli altri dipendenti e al direttore di filiale, mentre la cassiera consegnava tutto il contante. Ma al trio non è bastato: hanno chiesto l'apertura della cassaforte temporizzata. L'operazione, però, ha fatto scattare l'allarme collegato al 112 dei carabinieri e da Comacchio è partita la telefonata di controllo. Nessuno ha risposto ed è scattata l'operazione dei militari.
Alla filiale si è avvicinata la pattuglia della stazione di Porto Garibaldi e poi sono partiti i rinforzi del radiomobile. Arrivati in via Ugo Bassi, i carabinieri sono entrati nella filiale dell'istituto di credito e hanno trovato i rapinatori ancora sul posto. I tre avevano solo simulato il possesso di una pistola, in realtà erano disarmati e si sono subito arresi. Si tratta, secondo quanto ricostruito, di rapinatori 'da trasferta' campani che salgono al nord per mettere a segno i colpi e poi rientrare alla base.
Iscriviti alla newsletterRimani sempre aggiornato sulle notizie nazionaliAccedi per Iscriverti
