
# Τόγκο: Πειρατεία σε ελληνόκτητο τάνκερ-Απαγωγή 4 μελών του πληρώματος

Published at: **2019-11-04T12:55:53+00:00**

Author: **Euronews **

Original: [euronews](https://gr.euronews.com/2019/11/04/piratia-se-elinoktito-ploiosto-togo-apagogi)

Πειρατεία σημειώθηκε στο ελληνόκτητο τάνκερ “Έλκα Αριστοτέλης” στο αγκυροβόλιο του Τόγκο στην δυτική Αφρική τις πρώτες πρωϊνές ώρες της Δευτέρας. Οι πειρατές έχουν απαγάγει τέσσερα μέλη του πληρώματος, έναν Ελληνα, δύο Φιλιππινέζους και έναν Γεωργιανό. Η σχετική ανακοίνωση έγινε από το ναυτικό του Τόγκο. Κατά τη διάρκεια της πειρατείας τραυματίστηκε από πυροβολισμούς ένας φρουρός ασφαλείας.

        Σε επικοινωνία με το Euronews εκπρόσωπος της εταιρείας ανέφερε ότι ο Ελληνας που έχει απαχθεί είναι 20χρονος δόκιμος μηχανικός.
      
Σε ό,τι αφορά τους άλλους απαχθέντες πρόκειται για έναν 47χρονο Φιλιππινέζο ο οποίος είναι ανθυποπλοίαρχος, άλλος ένας Φιλιππινέζος ναυτόπαις 41 ετών και ένας 47χρονος Γεωργιανός, ο οποίος είναι ηλεκτρολόγος. Η εταιρεία ενημέρωσε τις οικογένειες των απαχθέντων και βρίσκεται σε συνεχή επαφή μαζί τους. Σύμφωνα με την εταιρεία, προς το παρόν οι απαγωγείς δεν έχουν έρθει σε επικοινωνία με την εταιρεία για να ζητήσουν λύτρα, κάτι που αναμένεται να συμβεί τις προσεχείς ώρες.
Τη Δευτέρα 4 Νοεμβρίου 2019, περίπου στις 3:00 τα ξημερώματα το τάνκερ Elka Aristotle δέχθηκε επίθεση περίπου 11 ναυτικά μίλια από το λιμάνι της Λομέ από ένοπλους'' αναφέρεται την ανακοίνωση. Ο Κόλπος της Γουινέας στην Δυτική Αφρική αποτελεί πεδίο επιθέσεων των πειρατών. Πάνω στο τάνκερ υπήρχαν ένοπλοι φρουροί οι οποίοι προσπάθησαν να αποτρέψουν τους πειρατές.
Σε ανακοίνωσή της η πλοιοκτήτρια εταιρεία αναφέρει: «Με λύπη μας επιβεβαιώνουμε πως ένα συμβάν στο οποίο εμπλέκεται το Ελκα Αριστοτέλης έλαβε χώρο στο Λόμε, του Τόγκο στις 4 Νοεμβρίου 2019. Αυτό είχε ως αποτέλεσμα την απαγωγή 4 μελών του πληρώματος. Δεν μπορούμε να σχολιάσουμε λεπτομερώς προς το παρόν, εκτός από το να επισημάνουμε πως η ασφάλεια των ανθρώπων είναι υψίστης σημασίας για εμάς και κάνουμε ότι είναι δυνατόν για να διασφαλίσουμε την ασφαλή τους απελευθέρωση. Το σκάφος και το υπόλοιπο πλήρωμα είναι ασφαλή. Ζητούμε από τα μέσα ενημέρωσης να σεβαστούν την ευαίσθητη κατάσταση και την ιδιωτικότητα των οικογενειών των μελών του πληρώματος σε αυτές τις δύσκολες στιγμές».

        Στην ανακοίνωση που εξέδωσε στην Αθήνα το υπουργείο Ναυτιλίας αναφέρεται:
      
«Πρώτες πρωινές ώρες σήμερα, το υπό Ελληνική σημαία δεξαμενόπλοιο “Έλκα Αριστοτέλης” νηολογίου Πειραιά 11217, το οποίο βρίσκονταν ελλιμενισμένο στο αγκυροβόλιο Lome Togo, στο Τόγκο της Δυτ. Αφρικής, δέχθηκε ένοπλη επίθεση με συνέπεια την απαγωγή τεσσάρων, εκ των 24 μελών του πληρώματος του.
Ο ένας είναι Έλληνας υπήκοος, οι δύο υπήκοοι Φιλιππίνων και ένας υπήκοος Γεωργίας.
Αμέσως μόλις έγινε γνωστό το περιστατικό το Αρχηγείο του Λιμενικού Σώματος ενημέρωσε τις αρμόδιες υπηρεσίες του Υπουργείου Εξωτερικών.
Από την πρώτη στιγμή ενημερώθηκε ο Υπουργός Ναυτιλίας και Νησιωτικής Πολιτικής κ. Γιάννης Πλακιωτάκης ο οποίος και έδωσε εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα σε συνεργασία με το Υπουργείο Εξωτερικών και την διαχειρίστρια εταιρία».
