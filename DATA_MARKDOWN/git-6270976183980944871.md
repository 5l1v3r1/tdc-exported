
# Білий дім переконаний, що скандал з Україною не є підставою для імпічменту Трампа

Published at: **2019-11-04T07:27:03+00:00**

Author: **Daria Trokhimovich**

Original: [Рубрика](https://rubryka.com/2019/11/04/bilyj-dim-perekonanyj-shho-skandal-z-ukrayinoyu-ne-ye-pidtavoyu-dlya-impichmentu-trampa/)


        
          У Білому домі переконані, що прохання Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту.
        
      
Про це повідомляє “Голос Америки”.
“Ніщо тут не може становити “серйозний злочин або проступок”, – заявила CNN старша помічниця Трампа Келліенн Конвей, маючи на увазі підстави для імпічменту президента, зазначені в конституції США. Заява Конвей пролунала через кілька днів після того, як підконтрольна демократам Палата представників схвалила процедуру розслідування щодо імпічменту Трампа у зв’язку з його діями щодо України”, – йдеться в повідомленні.
Разом із тим Конвей сказала, що їй невідомо, чи вимагав Трамп в обмін на розблокування військової допомоги Україні, щоб Київ розслідував діяльність Джо Байдена і його сина Гантера.
“Давайте будемо чесними, – сказала вона, – про що там (у телефонній розмові двох лідерів) не згадувалося, так це про затримання допомоги. Вони отримали цю допомогу”, – наголосила Конвей.
Старша помічниця господаря Білого дому також зауважила, що Трамп має “велику довіру” до американського розвідувального товариства. Але відмовилася уточнити, чи вірить Трамп висновкам розвідки про те, що саме Москва, а не Київ втручалася у вибори в США у 2016 році, щоб допомогти йому перемогти Гілларі Клінтон.
Раніше повідомлялося, що інформатор розмови Трампа і Зеленського готовий відповісти на питання республіканців.
У скарзі інформатора стверджується, що Трамп підштовхував Зеленського до розслідування проти колишнього віцепрезидента Джо Байдена і його сина Хантера.
Конвей заявила у відповідь на питання про утримання допомоги Україні, що з точки зору президента не йшлося про “послугу за послугу”.
“Президент Трамп ніколи не говорив українському президенту: “зробіть це, і ви отримаєте свою допомогу”. Такого просто не було” – сказала вона.
“Я впевнена в тому, що Україна має цю допомогу і використовує її прямо зараз. Саме через цього президента у них вона є” – підкреслила Конвей.
Разом з тим, вона зазначила, що не знає, чи утримувалася допомога Україні і як довго це тривало.
Кілька співробітників адміністрації Трампа у національній розвідці та дипломатичному корпусі заявили слідчим Палати представників, що Трамп тимчасово утримував гроші, виділені на допомогу Києву в боротьбі з проросійськими сепаратистами на сході країни в спробі посилити тиск на Україну, з тим щоб вона відкрила розслідування, які могли б допомогти йому в його політичній боротьбі.
