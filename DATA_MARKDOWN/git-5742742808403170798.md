
# Tohle nejsou Apple Watch, ale Xiaomi Mi Watch s Wear OS

Published at: **2019-11-04T13:15:00+00:00**

Author: **Michal Pavlíček, Ondřej Pohl**

Original: [mobilenet.cz](https://mobilenet.cz/clanky/xiaomi-chysta-vlastni-chytre-hodinky-zavari-apple-watch-39300)


           •  Novinka má zvládat telefonní hovory    •  Potěšit má i bohatá konektivita
      
Ve světě designu vede mezi inspirací a prostým opakováním tenká linie, kterou docela často někdo překračuje. Jelikož mají chytré hodinky značky Apple v oboru nositelné elektroniky silné jméno, do jisté míry ovlivňují spoustu ostatních značek.
Nyní však xda-developers.com přinesl další informace o Xiaomi Mi Watch, které se až nápadně podobají Apple Watch.
Stejný je nejenom charakteristický tvar displeje, ale i ovládací prvky. Paradoxně ale na hodinkách běží konkurenční systém Wear OS od Googlu, který spoléhá na Snapdragon Wear 3100.
Další hardwarové specifikace první inzeráty neuvádějí, ale hodinky budou velmi slušně vybavené: mají Wi-Fi, Bluetooth, NFC, GPS a dokonce i podporu eSIM pro volání a připojení k mobilním sítím. Je ale otázkou, jestli se dostanou i na místní trh.
Příchod chytrých hodinek Xiaomi Mi Watch je na spadnutí, dočkáme se již zkraje příštího týdne. Nyní se můžeme na krátkém půlminutovém videu podívat na to, jak bude vypadat prostředí. S největší pravděpodobností půjde o nadstavbu MIUI upravenou pro potřeby hodinek. Potěší, že i na hodinkách bude k dispozici tmavý režim a praktická ovládací korunka po pravé straně. Probudíte pomocí ní hodinky a pootočením bude možné procházet nabídky.
Xiaomi má v příštím týdnu klíčovou tiskovou konferenci, na které se kromě smartphonu CC9 Pro představí také chytré hodinky. Vůbec první takový model přímo od Xiaomi se má jmenovat Mi Watch. Půjde o významný krok, neboť Xiaomi je v segmentu wearables velmi silné, vzpomeňme na chytré náramky Mi Band. Dle uniklých obrázků je jasné, kde se Xiaomi nechalo inspirovat. Jeho hodinky nápadně připomínají etalon segmentu v podobě Apple Watch. Očekává se výroba v černém a stříbrném provedení. Na těle hodinek zaujme nejen korunka sloužící k ovládání, ale ještě další tlačítko pod ní.
V tuto chvíli se spekuluje, že by Xiaomi nemuselo nasadit proprietární systém, ale Wear OS od Googlu. Mohlo by jít po dlouhé době o novinku s tímto systémem, která by jeho stagnaci mohla hravě zvrátit. Pro uživatele by nasazení Wear OS přineslo také široké možnosti instalace doplňkových aplikací. Mi Watch budou možná existovat ve verzi s podporou eSIM, v každém případě by měly být vybaveny NFC. Na těle hodinek bude mikrofon i reproduktor, vyřízení hovorů by tak mělo být hračkou. K představení dle všeho dojde 5. listopadu.
