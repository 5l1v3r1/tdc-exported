
# Απ’ την μια η «εγκληματική οργάνωση» κι απ΄ την άλλη οι φόβοι για εκδίκηση

Published at: **2019-11-07T18:34:00+00:00**

Author: **Φρόσω Βιολάρη**

Original: [SIGMALIVE](https://www.sigmalive.com/news/local/596272/ap-tin-mia-i-egklimatiki-organosi-ki-ap-tin-alli-oi-fovoi-gia-ekdikisi)

Με την οκταήμερη προσωποκράτηση άλλων δυο υπόπτων για την απόπειρα φόνου που διαπράχθηκε τα ξημερώματα της Κυριακής στην Έγκωμη έκλεισε το πρώτο κομμάτι που αφορά την σύλληψη των υπόπτων.
Οι δυο, σύμφωνα με τον ανακριτή, 37 ετών και 49, βρίσκονταν το βράδυ της συμπλοκής μαζί με τους υπόλοιπους Ελληνοκύπριους εντός του νυκτερινού κέντρου στην Έγκωμη. Όπως ανέφερε σήμερα ενώπιον Δικαστηρίου ο ανακριτής της υπόθεσης οι δυο φέρονται να πήγαν στην κουζίνα το βράδυ της συμπλοκής προκειμένου να κρύψουν το πιστόλι.
Μεταξύ άλλων αδικημάτων που περιλαμβάνουν απόπειρα φόνου και συνωμοσία για φόνο, διερευνάται και το αδίκημα της συμμετοχής σε εγκληματική οργάνωση. Σύμφωνα με το άρθρο 63Α του κεφαλαίου 154, το οποίο αναφέρει: «Όποιος συμμετέχει σε εγκληματική οργάνωση, είναι ένοχος αδικήματος και, σε περίπτωση καταδίκης του, υπόκειται σε φυλάκιση τριών ετών».
Στην υπόθεση του 2018 Στυλιανού Vs Δημοκρατίας, γίνεται αναφορά στην Σύμβαση των Ηνωμένων Εθνών κατά του Διεθνούς Οργανωμένου Εγκλήματος και των Πρωτοκόλλων (Ρυθμιστικό) Νόμου του 2003, Ν.11 (ΙΙΙ) / 2003 με το οποίο επικυρώθηκε η Διεθνής Σύμβαση "Σύμβαση των Ηνωμένων Εθνών κατά του Διακρατικού Οργανωμένου Εγκλήματος και το Πρωτόκολλο".
Εκεί αναφέρονται τα εξής:
-  Οργανωμένη εγκληματική ομάδα: μια διαρθρωμένη ομάδα τριών ή περισσοτέρων ατόμων, η οποία υπάρχει για ένα χρονικό διάστημα και ενεργεί σε συνεννόηση με σκοπό τη διάπραξη ενός ή περισσότερων σοβαρών εγκλημάτων ή αδικημάτων που έχουν θεσπιστεί σύμφωνα με την παρούσα σύμβαση, προκειμένου να αποκτηθεί, άμεσα ή έμμεσα, κάποιο οικονομικό ή άλλο υλικό όφελος.- Δομημένη ομάδα: μια ομάδα που δεν έχει τυχαία διαμορφωθεί για την άμεση διάπραξη ενός αδικήματος και δεν χρειάζεται να έχει επίσημα καθορισμένους ρόλους για τα μέλη της, συνέχεια της ιδιότητας του μέλους ή ανεπτυγμένη δομή.
Νομικοί κύκλοι επεσήμαναν στο SigmaLive από την πρώτη στιγμή ότι η απόδειξη μιας τέτοιας κατηγορίας είναι εξαιρετικά δύσκολη. Ωστόσο, οι έρευνες της Αστυνομίας συνεχίζονται και λαμβάνονται καταθέσεις οι οποίες αυξάνουν το ανακριτικό έργο. Όπως έχει ήδη ειπωθεί εξάλλου απ' την πρώτη στιγμή θα διενεργηθούν οικονομικές έρευνες αλλά και έρευνες που αφορούν τα τηλεπικοινωνιακά δεδομένα των υπόπτων. Ογκώδες, εξάλλου, είναι και το υλικό απ' τα κλειστά κυκλώματα παρακολούθησης που λήφθηκαν από παρακείμενα υποστατικά. 
Όπως έχει ήδη ειπωθεί, πίσω από την αιματηρή συμπλοκή της Κυριακής 3/11 κρύβεται ο έλεγχος της νύκτας. Η Αστυνομία ήδη εκφράζει φόβους για νέο κύκλο αίματος και στο πλαίσιο αυτό λαμβάνει ενισχυμένα μέτρα.

        Οι φόβοι της εκδίκησης…
      
Σε εγρήγορση βρίσκονται οι αρμόδιες Αρχές υπό τον φόβο της νέας φατρίας η οποία στόχο έχει να αναλάβει τα ηνία της νυκτερινής Λευκωσίας. Όπως ήδη έχει γράψει το SigmaLive σε προηγούμενο ρεπορτάζ, η Αστυνομία ήδη έλαβε μέτρα και σ’ αυτό το πλαίσιο πραγματοποιήθηκαν συσκέψεις στις οποίες τέθηκε επί τάπητος η δράση της εν λόγω «οργάνωσης».
Κύριος φόβος των Αρχών είναι τα επόμενα βήματα των αλλοδαπών, οι οποίοι δεν αποκλείεται να κινηθούν εκδικητικά εις απάντηση του τι διαπράχθηκε την περασμένη Κυριακή στην Έγκωμη. Μάχη για την ζωή του εξάλλου εξακολουθεί να δίνει ο Σύρος που τραυματίστηκε στην απόπειρα. Υπό το πρίσμα αυτό αλλά και των συμπλοκών μεταξύ αλλοδαπών που σημειώθηκαν τους προηγούμενους μήνες κυρίως σε περιοχές της παλιάς Λευκωσίας, οι Αρχές λαμβάνουν αυξημένα μέτρα, θέλοντας να αποτρέψουν ένα νέο κύκλο αίματος.
