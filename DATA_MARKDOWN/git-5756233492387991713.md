
# نگاهی به قیمت و شرایط محبوب‌ترین خودروهای پژو در ایران+جدول

Published at: **2019-11-03T13:51:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619638/%D9%86%DA%AF%D8%A7%D9%87%DB%8C-%D8%A8%D9%87-%D9%82%DB%8C%D9%85%D8%AA-%D9%88-%D8%B4%D8%B1%D8%A7%DB%8C%D8%B7-%D9%85%D8%AD%D8%A8%D9%88%D8%A8%E2%80%8C%D8%AA%D8%B1%DB%8C%D9%86-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%BE%DA%98%D9%88-%D8%AF%D8%B1-%D8%A7%DB%8C%D8%B1%D8%A7%D9%86-%D8%AC%D8%AF%D9%88%D9%84)


        خانواده پژو که ریشه­ و اصل و نسبی فرانسوی دارد، سالیان سال است در دل خانواده‌­های ایرانی جا خوش کرده است. صنعت خودرو ایران با پیکان انگلیسی معنا گرفت، اما تاریخ‌­نگاری صنعت خودرو کشور نشان می­‌دهد این صنعت با پژوی فرانسوی رشد کرد. در این گزارش به «قیمت روز»، «بیوگرافی» و «آپشن‌­های» محبوب‌­ترین اعضای خانواده پژو که در ایران تولید می‌­شوند پرداخته شده است.
      

        آفتاب‌‌نیوز :
      
شرکتی که در سال ۱۸۱۰ کار خود را با ساخت قهوه­‌ساز آغاز کرد و بعد از آن سراغ ساخت دوچرخه رفت، اکنون به‌­عنوان یکی از بزرگترین خودروسازان دنیا شناخته می‌­شود. این گروه خودروساز، برای اولین بار در سال ۱۸۸۲ یک اتومبیل ابتدایی ساخت، اما رفته رفته توسعه یافت و در میدان رقابت با رقبای کارگشته به زورآزمایی پرداخت. البته فرانسوی­‌ها از همان ابتدا، سودای همکاری با دیگر کشورها را در سر می‌­پروراندند. پژو با خودروسازان بسیاری وارد معامله شد. از رنو و سیتروئن هم‌وطن گرفته تا ولووی سوئد و حتی میتسوبیشی ژاپن. اما تردیدی نیست که یکی از پرسودترین معاملات این خودروساز با ایران خودرویی­‌ها بود.
سال ۱۳۷۴ بود که شرکت ایران خودرو همکاری خود با شرکت پژو فرانسه را آغاز کرد. نتیجه این همکاری مشترک، تولید پژو ۲۰۶، ۴۰۵ و پرشیا در ایران بود. اما در سال ۱۳۹۱ با بالا گرفتن تحریم‌ها علیه ایران و پس از قراردادهای پژو با جنرال موتورز آمریکا، پژو روابط خود را با ایران خودرو قطع کرد.
بعد از حدود سه سال، در بهمن ماه سال ۱۳۹۴ پژو طبق یک قرارداد به ارزش ۴۰۰میلیون یورو که با ایران خودرو به امضا رسید، به بازار ایران بازگشت که طی آن انتقال خط تولید پژو ۲۰۸، ۲۰۰۸ و ۳۰۱ در دستور کار قرار گرفت. اما با بازگشت دور جدید تحریم­‌ها، این شرکت خودروساز دوباره از بازار ایران رفت. در ادامه این گزارش خصوصیات انواع پژو تولید شده در ایران زیر ذره‌­بین قرار گرفته است.

        پژو ۴۰۵؛ شیر بازنشسته
      
تردیدی نیست که پر فروش‌ترین سدان خانوادگی دنیا در دهه ۸۰ میلادی مدل ۴۰۵ بود؛ خودرویی که در سال ۱۹۸۸ به­‌عنوان خودروی سال اروپا انتخاب شد. در آن سال­ها، قابلیت بالای فنی، فضای داخلی وسیع، آپشن‌­های کاربردی و قیمت مناسب یکی از برتری‌­های این خودرو نسبت به هم­‌کلاسان آلمانی­‌اش بود.
ورود ۴۰۵ به ایران هم تحول­‌بخش بود. این خودرو از یکسو پایه‌­گذار سبک جدیدی از خودروهای ایران شده بود و از سوی دیگر خواسته یا ناخواسته ستون فقرات صنعتی را تشکیل داد که بارها با اسامی چون تمام ایرانی و ملی معرفی شد..
اگر پیکان گاو شیرده ایران‌خودرو بود، ۴۰۵ معدن طلای این شرکت محسوب می­‌شد. تیپ‌های GL، GLX و این اواخر SLX هر کدام با حذف و اضافه کردن یکی دو آپشن ساده،‌ مشتری‌­های خاص را هدف قرار می‌­دادند. انواع سریر، سمند و سورن هم، بعدها بر پایه همین خودرو ساخته شدند. مدلRoa نیز با شاسی و بدنه این خودرو و موتور پیکان ساخته می‌شد. حال ۴۰۵ به ایستگاه پایانی رسیده و به گفته وزیر صمت تا تیر ۹۹ از خط تولید خارج خواهد شد.

        پرشیا؛ خواهرخوانده ۴۰۵
      
پرشیا یا با نام مشهورتر خود پارس نیز به­ عنوان یکی از فیس‌لیفت‌های ۴۰۵ در ایران هنوز هم تولید می‌شود. این خودرو تغییر چهره یافته پژو ۴۰۵ است. پژو پارس با نام داخلی اکس۹ در ابتدا با نام پژو سفیر به بازار عرضه شد اما چندی بعد به پژو پرشیا تغییر نام داد و هم اکنون در بازار با نام پژو پارس عرضه می­‌شود. پارس تاکنون در هفت نوع پارس معمولی (سال)، پارس ۱۶ سوپاپ، پارس Exec، پارس ELX، پارس LX، پارس اتوماتیک و پارس دوگانه سوز تولید و عرضه شده است.

        ۲۰۶؛ ناجی پژو
      
این خودرو برای پژو همه‌چیز است. از پرفروش‌ترین و محبوب‌ترین گرفته تا مهم‌ترین عنوانش یعنی «ناجی». ۲۰۶ در دوره‌ای معرفی شد که پژو از نظر مالی اوضاع چندان مطلوبی نداشت. دولت فرانسه نیز خود را درگیر برگزاری جام جهانی می‌دید. بنابراین وقتی و بودجه‌ای برای بازآفرینی شرکت‌های تولیدی‌اش نداشت.
۲۰۶ به­‌عنوان آخرین تیر پژو در سال ۱۹۹۸ رونمایی شد. هاچ‌بک فوق‌العاده‌ای که به طرزی وحشتناک از سوی بازارهای جهانی با استقبال روبه‌رو شد. تعداد کشورهایی که این خودرو در آنجا به صورت انبوه تولید یا توزیع می‌شود از شماره خارج است. بیایید صادق باشیم. ۲۰۶ در ایران هم ترکاند. کسی نیست که از آن خوشش نیاید یا دوست نداشته باشد که آن را بخرد.

        پژو ۲۰۷
      
۲۰۷ خودرویی بود که در سال ۲۰۰۶ به­‌عنوان جانشین ۲۰۶ معرفی شد. قضیه برای اروپایی‌ها خیلی منطقی به نظر می‌رسید. اما در ایران شرایط به­گونه‌ای دیگر رقم خورد. آنچه در ایران با نام پژو ۲۰۷ عرضه می‌شود در حقیقت فیس‌لیفت ۲۰۶ استاندارد است. این خودرو در ایران از طرف جوانان بسیار مورد استقبال قرار گرفت.

        از CC تا رانا
      
سال ۲۰۰۰ پژوی فرانسه محصولی به اسم CC را روانه بازار کرد؛ خودرویی که می‌توان آن را یک الگو برای ساخت ۲۰۶ SD دانست. بد نیست بدانید عبارت SD مخفف دست و پاشکسته‌ای از Sedan‌ است. چند سال پیش ایران‌خودرو در ادامه «ملی‌سازی» رانا را معرفی کرد. خودرویی که حتی ناآشناترین‌ها هم می‌توانستند آن را یک برداشت آزاد از روی ۲۰۶ SD قلمداد کنند.
در جدول زیر آخرین قیمت‌های خانواده پژو را مشاهده کنید
