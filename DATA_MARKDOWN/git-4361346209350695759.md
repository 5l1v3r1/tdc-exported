
# 
        Hamilton: 25 futam és lassú autó? Na ne!
      

Published at: **2019-11-02T07:15:00+00:00**

Author: **cs**

Original: [www.borsonline.hu](http://www.borsonline.hu/sport/hamilton-25-futam-es-lassu-auto-na-ne/185721)


        Az új szabályváltoztatások miatt bosszankodik. 
        Az új szabályváltoztatások miatt bosszankodik.
      
A Forma–1 tulajdonosa, a Liberty Media elrontotta Lewis Hamilton örömét. Hiába van ugyanis karnyújtásnyira a hatodik vb-címétől, az ünneplés szervezése he­lyett a Nemzetközi Automobil Szövetség által jóváhagyott új szabályváltoztatások miatt bosszankodik.
– A szezon már most is túl hosszú, és nem látom értelmét a 25 futamnak, de nyilván több pénzt jelent ne­kik… – ironizált például a 2021-re kilátásba helyezett változtatásról. A másik érzékeny pont számára az autók súlyának megnövelése. – Az autó nehezebb, szóval lassabb is lesz. Márpedig ezzel nemcsak a tempó lesz kisebb, hanem a gumik viselkedé­se is változni fog, nehezebb lesz velük a munka, és tudjuk, hogy ez milyen fontos a verseny szempontjából.
Ez pedig azt is jelentheti, hogy ha jövőre megint megszerezné a vb-címet, pont abban az évben jönne a drasztikus változás, amikor a nyolcadiknak veselkedhetne neki, amivel – megdöntve Michael Schumacher 7 elsőségét – a sportág legeredményesebb pilótájává válhatna.
Ám nem csak Hamilton csalódott, a Ferrari négyszeres bajnoka, Sebastian Vettel sem ért egyet min­den tervezettel.
– Szerintem az rossz irány, hogy ne­hezebbek lesznek az autók – mondta borúlátóan a német, miután szakemberek kiszámolták, akár körönként három másodpercet is lassulhatnak a kocsik.
A topcsapatok sem tapsoltak, amikor kiderült, költségvetési plafont vezetnek be, és idényenként 175 millió dollárnál (+51 milliárd Ft) nem költhetnek többet.
Persze ha ezektől az intézkedésektől jobban összerázódik a mezőny, és több pilóta is beleszólhat a vb-cím sorsába, a nézők csak jól járnak.
