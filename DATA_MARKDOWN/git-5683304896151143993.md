
# മുഖ്യമന്ത്രിയാണോ ചീഫ് സെക്രട്ടറിയാണോ വലുതെന്ന് കാനം; ടോം ജോസിനെതിരെ വിമർശനം

Published at: **2019-11-05T17:05:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/05/kanam-rajendran-against-tom-jose.html?utm_source=dlvr.it&utm_medium=twitter)

കണ്ണൂർ. കേരളത്തിൽ മുഖ്യമന്ത്രിയാണോ ചീഫ് സെക്രട്ടറി യാണോ വലുതെന്ന് സിപിഐ സംസ്ഥാന സെക്രട്ടറി കാനം രാജേന്ദ്രൻ ചോദിച്ചു. മാവോയിസ്റ്റുകളെ കൊല്ലണമെന്ന ആവശ്യമുയർത്തി ഒരു ഇംഗ്ലീഷ് പത്രത്തിൽ ചീഫ് സെക്രട്ടറി ടോം ജോസ് എഴുതിയ ലേഖനത്തിന്റെ പശ്ചാത്തലത്തിലാണ് കാനത്തിന്റെ ചോദ്യം. 
ബഗ്ദാദിയെ കൊലപ്പെടുത്തിയതിന്റെ വിഡിയോ കണ്ട് ആഹ്ലാദിക്കുന്ന അമേരിക്കൻ പ്രസിഡന്റിന്റെ മാനസികാവസ്ഥയിലാണ് ചീഫ് സെക്രട്ടറി. അദ്ദേഹം നടത്തിയിരിക്കുന്നത് കോടതി അലക്ഷ്യമാണ്. മജിസ്റ്റീരിയൽ അന്വേഷണത്തിൽ ഇരിക്കുന്ന വിഷയം ആയതിനാലാണ് മുഖ്യമന്ത്രി സഭയിൽ ഒന്നും പ്രതികരിക്കാതിരുന്നത്. ചീഫ് സെക്രട്ടറിയാവട്ടെ മാവോയിസ്റ്റുകളെ കൊല്ലണമെന്ന് ലേഖനം എഴുതി. അനുമതിയില്ലാതെ പുസ്തകം എഴുതിയതിന്റെ പേരിൽ ഐപിഎസ് ഉദ്യോഗസ്ഥന്റെ പേരിൽ നടപടിയെടുത്ത സർക്കാരാണ് എൽഡിഎഫ് സർക്കാരെന്ന് കാനം ഓർമപ്പെടുത്തി. പിലാത്തറയിൽ പാർട്ടി പരിപാടിയിൽ പ്രസംഗിക്കുകയായിരുന്നു. 
English Summary: Kanam Rajendran Against Tom Jose
