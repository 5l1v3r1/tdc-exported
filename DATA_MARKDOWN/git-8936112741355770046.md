
# Rekord wyrównany, rugbyści RPA z Pucharem Świata. Gramy dla wszystkich rodaków

Published at: **2019-11-02T13:33:00+00:00**

Author: ****

Original: [TVN24](https://eurosport.tvn24.pl/inne,132/puchar-swiata-w-rugby-2019-rpa-anglia-wynik-finalu,982361.html)

Do zwycięstwa RPA w dużym stopniu przyczyniły się bardzo skuteczna i twarda gra w obronie oraz efektywność Handre Pollarda przy egzekwowaniu sześciu rzutów karnych. 25-letni zawodnik zaliczył też udane podwyższenia po przyłożeniach Makazole Mapimpiego i Cheslina Kolbego, które miały miejsce w ostatnich 15 minutach spotkania.
Anglicy zebrali pochwały za styl, w jakim niespodziewanie pokonali w półfinale triumfatorów dwóch poprzednich edycji - Nowozelandczyków. Przez wiele osób wskazywani  byli nawet jako faworyci w meczu o tytuł. Na ich korzyść przemawiał też fakt, że rozegrali jedno spotkanie mniej od swoich finałowych rywali - grupowe spotkanie z Francuzami zostało odwołane z powodu tajfunu.
W sobotnim pojedynku, na samym początku którego z powodu urazu głowy stracili Kyle'a Sincklera, już nie zachwycali. Odpowiedzieli czterema rzutami karnymi wykonanymi celnie przez Owena Farrella.
Decydujący pojedynek oglądało z trybun ponad 70 tysięcy osób.
Te same ekipy spotkały się w finale 12 lat temu. Wówczas również górą była drużyna z Afryki, która zwyciężyła 15:6. Po raz pierwszy zaś odniosła taki sukces w 1995 roku. Wyspiarze mają w dorobku jeden triumf w tych rozgrywkach, który odnieśli w 2003 roku.
Springboks zostali teraz pierwszym zespołem, który sięgnął po PŚ mimo zanotowania porażki w fazie grupowej. Na inaugurację musieli uznać wyższość obrońców tytułu 13:23.
Siya Kolisi jest z kolei pierwszym ciemnoskórym kapitanem Springboks, który podniósł przechodni Puchar Williama Webba Ellisa wręczany za triumf w PŚ.
- Odkąd żyję, nie widziałem tak grającej naszej kadry. Wyglądało, jakbyśmy cofnęli się do 1995 roku. W ojczyźnie zmagamy się z wieloma wyzwaniami. Trener powiedział nam, że nie gramy dla siebie, tylko dla wszystkich rodaków w kraju. Doceniamy ich wsparcie. Kiedy działamy razem, możemy osiągnąć wszystko - zaznaczył kapitan.
 
Największym pechowcem jest szkoleniowiec Wyspiarzy Eddie Jones. Został w sobotę pierwszym trenerem, który dwa razy przegrał w finale PŚ. Poprzednio miało to miejsce 16 lat temu, gdy prowadził Australię, która w finale uległa... Anglikom.
- Nie mogliśmy wejść w mecz. Wysiłek zawodników był ogromny, ale nie byliśmy w stanie tego przełożyć na grę. Nie obwiniam o to moich zawodników, pracowali bardzo ciężko przez cały turniej, grali z zaangażowaniem, ale dziś to nie wystarczyło - opowiadał Jones.
W piątkowym meczu o trzecie miejsce All Blacks pokonali w Tokio Walię 40:17.
Autor: Kali / Źródło: Polska Agencja Prasowa
