
# شیوه تهیه لیست انتخاباتی اصلاح‌طلبان

Published at: **2019-11-06T12:20:00+00:00**

Author: ****

Original: [جامعه خبری تحلیلی الف](https://www.alef.ir/news/3980815041.html)

یک عضو شورای مرکزی حزب کارگزاران سازندگی گفت: کارآمدی، امکان رای آوری و پایبندی به مواضع اصلاح‌طلبی از شاخص‌هایی است که بر اساس آن افراد در لیست اصلاح طلبان قرار می‌گیرند.
علی محمد نمازی در گفت وگو با ایسنا، درباره دغدغه‌های جریان اصلاحات برای انتخابات پیش‌روی مجلس شورای اسلامی اظهار کرد: مهم‌ترین نگرانی اصلاح‌طلبان برای انتخابات مجلس، عدم استقبال و مشارکت کافی مردم در انتخابات است، زیرا علایمی وجود دارد که نشان می دهد مردم دلسرد هستند.
 وی ادامه داد: راه دلگرم کردن مردم حضور همه جریان‌های سیاسی در انتخابات است. هیات‌های اجرایی، نظارت، مراجع چهارگانه استعلام و شورای نگهبان نقش مهمی در رقابتی کردن انتخابات مجلس دارند. شورای نگهبان فضا را برای انتخابات رقابتی فراهم کند، زیرا مشارکت بالا در انتخابات یکی از نشانه‌های مهم اقتدار و مقبولیت نظام است.
نمازی همچنین خاطرنشان کرد: رهبر انقلاب همیشه بر مشارکت حداکثری در انتخابات تاکید دارند و بنابراین مسئولان اجرا و نظارت انتخابات باید با پیروی از فرمایشات رهبری، زمینه را برای برگزاری انتخابات رقابتی فراهم کنند. از سویی احزاب اصلاح‌طلب و اصولگرا نیز تلاش کنند تا مشارکت در انتخابات بیشتر شود. اصولگرایان از حذف اصلاح‌طلبان خوشحال نباشند زیرا کیفیت مجلس وقتی ارتقاء می یابد که در انتخابات رقبای قوی حضور داشته باشند. هیچ جریان سیاسی نباید از حذف جریان دیگر استقبال کند.
این فعال سیاسی اصلاح‌طلب با اشاره به اینکه نگرانی بابت ارائه لیست‌های متعدد اصلاح‌طلبان وجود ندارد، تصریح کرد: مانع اصلی برای ارائه لیست این است که زمینه برای حضور نامزدهای واجد شرایط و قوی فراهم نشود. اگر نامزدهای قوی حضور داشته باشند، بستن لیست ساده‌تر می شود. زمانی این کار سخت می شود که نامزدها در یک سطح باشند.
نمازی درباره سازوکار تهیه لیست اصلاح‌طلبان برای انتخابات مجلس بیان کرد: احزاب اصلاح‌طلب به این نتیجه رسیده‌اند که باید لیست قوی تهیه کنند و برای همین سه شاخص کارآمدی، امکان رای آوری و پایبندی به مواضع اصلاح‌طلبی برای معرفی نامزدهای انتخابات در نظر گرفته‌اند. اگر در حوزه‌ای افرادی با این شرایط وجود نداشته باشند، اصلاح‌طلبان نامزدی را به مردم معرفی نمی کنند.
