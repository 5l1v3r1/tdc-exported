
# Али Соу: Мистър Люпко беше смел, силата ми се събужда през зимата

Published at: **2019-11-02T14:39:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/cska/ali-sou-mistyr-lyupko-beshe-smel-silata-mi-se-sybuzhda-prez-zimata-1391078.html)

Нападателят на ЦСКА Али Соу изрази съжалението си за начина, по който напусна бившият им треньор Люпко Петрович. Гамбиецът обяви и броя голове, които иска да вкара през настоящия сезон с червената фланелка.
"При мистър Люпко се усещаше по-силно неговата личност. Той беше смел треньор и се опитваше да направи силен колектив, да бъдем заедно. Имаше своя философия за футбола, както и всеки друг треньор. Той много държеше на отбора, не на всеки поотделно - на отбора. Жалко е, че си тръгна не по начина, по който искаше, не по начина, по който искаше ръководството, феновете, както и ние, играчите", заяви Соу пред "Меридиан мач".
"Надяваме се, че при новия треньор ще имаме повече успехи. Той работи добре, всички сме спокойни, имаме му доверие. Треньорската смяна винаги е деликатна и понякога трудна за играчите. Някои свикват за седмица, други не успяват и за месец. Но се надяваме да е за по-добро", добави нападателят.
"Когато играех в Италия под наем, често имах 5-6 гола за цяла година. В последните две години в началото на зимата винаги имам по 6 гола. Не знам защо става така, но се случва. Първата част на сезона съм по-скромен, не ми върви толкова. След това се събужда силата в мен, ставам по-опасен, по-резултатен. В Албания вкарах 27 гола за един сезон, миналата година отбелязах 17. Сега целта ми е да вкарам повече от 17, трябва да подобря постижението си", обяви гамбиецът. Вижте в този материал кой отбор може да опита тази зима да вземе нападателя. 
