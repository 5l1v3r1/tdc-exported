
# Politiet: Forgiftet svigerfamilien med cyanid

Published at: **2019-11-04T23:59:53+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/politiet-forgiftet-svigerfamilien-med-cyanid/71782757)

I den lille landsbyen Koodathayi i delstaten Keral i det sørlige India har politiet avdekket det de kaller en «utrolig» historie.
Den 47 år gamle tobarnsmora Jolly Joseph ble i oktober arrestert, siktet for drapet på sin avdøde ektemann. I ukene etter pågripelsen har hun blitt siktet for drap på ytterligere fem personer i svigerfamilien sin, skriver Washington Post.
Ifølge politiet har hun også tilstått drapene.
Den oppsiktsvekkende historien går hele 17 år tilbake i tid. I august 2002 mistet Josephs svigermor, Annamma, bevisstheten etter å ha spist en suppe med fårekjøtt. Hun døde kort tid etter.
Seks år seinere døde svigerfaren Tom etter å ha spist sagogryn. Ingen av dødsfallene ble sett på som mistenkelige, og de ble ikke etterforsket.

        De uventede dødsfallene i familien stoppet ikke der, og etter hvert trodde de at de var rammet av en forbannelse.
      
I 2011 døde nemlig Josephs ektemann, Roy. Han begynte å kaste opp etter et måltid, og mistet etter hvert bevisstheten. Det ble funnet cyanid i Roys kropp, men det fikk ikke alarmbjellene til å ringe. Dødsfallet ble sett på som et selvmord.
Men to dødsfall, og et påfølgende bryllup, gjorde enkelte familiemedlemmer så mistenksomme at de slo alarm.
For da Joseph giftet seg med sin avdøde ektemanns fetter, ble politiet varslet.
Årsaken til dette var at kona og sønnen til Josephs nye ektemann hadde dødd i åra før bryllupet.
2 år gamle Alphin døde under en familiesamling i en kirke etter å ha spist et stykke brød. Mora Cily døde to år etter. Hun kollapset etter å ha drukket et glass vann under en tannlegetime. Joseph var til stede under begge dødsfallene, ifølge politiet.

        Etterforskningen ble igangsatt etter at politiet fikk en klage fra broren til Josephs avdøde ektemann, Rojo Thomas, som bor i USA, skriver den indiske avisa Mathrubhumi.
      
Ektemannens død ble altså til å begynne med sett på som et selvmord, men så bestemte politiet seg for å se på saken på nytt.
- Da vi inspiserte rapporten fant vi at det hadde blitt funnet spor av cyanid, og politiet hadde ikke klart å finne ut hvor han hadde fått cyanidet fra. Vi ba retten om tillatelse til å etterforske på nytt, sier den lokale politisjefen, K.G. Simon til The News Minute.
Politiet begynte etter hvert å rette sine mistanker mot Jolly Joseph. Hun hadde studert handelsfag, men hevdet overfor alle andre at hun var ingeniørutdannet og jobbet som foreleser ved National Institute of Technology.

        Hver morgen kjørte hun til institusjonen, og hun hadde til og med et falskt ID-kort. Hun gikk rundt på skoleområdet som en hvilken som helst annen ansatt, og kjente til og med de som jobbet i kantina. Men da saken mot henne ble rullet opp, kunne NIT fortelle at hun aldri hadde jobbet der.
      
Overfor alle andre hevdet hun at mannen hennes hadde dødd av hjerteinfarkt, når hun visste at han hadde dødd med cyanid i kroppen. Ifølge svogerens klage til politiet skal hun også ha forfalsket svigerfarens testamente, og gjort seg selv til arving.
Hennes mange løgner gjorde politiet mistenksomme.
Etter at hun ble pågrepet tilsto Joseph alle drapene, ifølge politiet. Motivene som oppgis er eiendommer, sinne og lidenskap.
Selv om Joseph har tilstått å ha tatt livet av alle seks, kan det bli vanskelig å bevise det i retten. For siden Joseph tilståelse er gitt til politiet, og ikke foran en dommer, kan den ikke brukes i en rettssak.

        - Dette er en sak som vi må etablere med indisier, sier politisjef Simon.
      
Politiet har åpnet gravene til de seks døde familiemedlemmene, i håp om at de på den måten kan sikre seg håndfaste bevis. Prøvene må trolig sendes til utlandet for testing.
Saken har fått enorm oppmerksomhet i India, og hver gang Joseph framstilles for retten møter store menneskemengder opp. I avisene blir hun omtalt som «cyanidmorderen».
I tillegg til Joseph er ytterligere to menn siktet i saken. De er siktet for å ha skaffet cyanidet for den siktede kvinnen.
