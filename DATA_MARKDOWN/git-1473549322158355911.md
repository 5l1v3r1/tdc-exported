
# Czołowe zderzenie pod Gorzowem. Zginął kierowca przygnieciony przez auto

Published at: **2019-11-02T08:10:00+00:00**

Author: **js/tr/kwoj**

Original: [TVN24](https://www.tvn24.pl/wiadomosci-z-kraju,3/wypadek-pod-gorzowem-wielkopolskim-zginela-jedna-osoba,982321.html)

Do wypadku doszło w piątek po godzinie 17. Sierżant sztabowy Mateusz Sławek z policji w Gorzowie Wielkopolskim poinformował, że kierujący volkswagenem sharanem, który jechał w stronę skrzyżowania z drogą K22, zderzył się czołowo z jadącym z naprzeciwka volvo.
Bartłomiej Kot z gorzowskiej straży pożarnej przekazał, że jeden z kierowców został uwięziony pod samochodem. Konieczne było użycie specjalistycznego sprzętu, żeby go wyciągnąć.
- Strażacy podjęli czynności reanimacyjne wobec tego poszkodowanego. Następnie został przekazany zespołowi ratownictwa medycznego. Niestety lekarz pogotowia stwierdził zgon - powiedział.
Kierowca volvo został ranny. Trafił do szpitala.
Jak informuje Komenda Główna Policji, w czwartek i piątek w całej Polsce doszło do 141 wypadków, w których zginęło dziewięć osób, a 185 zostało rannych. Funkcjonariusze zatrzymali też 485 nietrzeźwych kierowców.
Od czwartku na drogach w całym kraju prowadzona jest akcja "Znicz". Wzmożone działania służb potrwają do niedzielnego wieczoru.
W akcji bierze udział 6 tysięcy 485 policjantów drogówki wspieranych przez funkcjonariuszy innych specjalności oraz Żandarmerię Wojskową.
Funkcjonariusze będą działali przede wszystkim w okolicach cmentarzy i na drogach dojazdowych do nich.Podinspektor Radosław Kobryś z Biura Ruchu Drogowego Komendy Głównej Policji mówił, że priorytetem tegorocznej akcji "Znicz" jest taka regulacja ruchu, aby pojazdy przemieszczały się płynniej. Policjanci mają również sprawdzać stan techniczny i wyposażenie pojazdów. Szczególną uwagę zwrócą na trzeźwość kierowców.
