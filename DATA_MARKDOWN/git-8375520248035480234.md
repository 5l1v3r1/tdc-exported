
# В Україні набув чинності закон про інститут економічного оператора

Published at: **2019-11-07T07:19:41+00:00**

Author: ****

Original: [ГЛАВКОМ](https://glavcom.ua/news/v-ukrajini-nabuv-chinnosti-zakon-pro-institut-ekonomichnogo-operatora--638279.html)

Закон «Про внесення змін до Митного кодексу України щодо деяких питань функціонування авторизованих економічних операторів» у четвер, 7 листопада, набув чинності. У середу документ був опублікований у виданні «Голос України».
Він набуває чинності з дня, наступного за днем опублікування. При цьому деякі норми закону наберуть чинності через 180 днів і три роки з дня набрання чинності документа.
Так, відповідно до статті 84 Угоди про Україну з ЄС, українське митне законодавство має поступово наближатися до митного законодавства Євросоюзу на основі принципу найкращих зусиль, при цьому, одним з етапів адаптації є введення в Україні інституту АЕО, аналогічного тому, який функціонує у ЄС.
Законом передбачене введення дієвого механізму інституту АЕО аналогічного тому, який функціонує у ЄС, з перспективою їх подальшого взаємного визнання, що передбачено статтею 80 Угоди і є одним з основних базисів митного співробітництва між Україною та ЄС.
При цьому очікується, що майбутнє визнання статусу національних АЕО митними органами країн ЄС забезпечить участь українських АЕО в формуванні так званих безпечних ланцюгів постачання товарів та підвищить їх конкурентоспроможність на зовнішньому і внутрішньому ринках.
Нагадаємо, згідно з інформацією на сайті Верховної Ради, президент Володимир Зеленський підписав цей проект закону 4 листопада. При цьому глава Верховної Ради Дмитро Разумков підписав документ 18 жовтня.
Зазначимо, парламент схвалив відповідний проект закону №1048 у другому читанні 2 жовтня. А 12 вересня парламент прийняв документ за основу.
Варто відзначити, у кінці лютого Рада 8 скликання схвалила за основу в першому читанні законопроект про уповноваженого економічного оператора. Однак проект так і не був розглянутий у другому читанні.
