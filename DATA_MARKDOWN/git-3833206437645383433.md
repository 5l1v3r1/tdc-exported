
# В ОУ Стоян Михайловски посрещат Деня на народните будители с престижни литературни награди

Published at: **2019-11-01T07:12:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/V-OU-Stoyan-Mihailovski-posreshtat-Denya-na-narodnite-buditeli-s-prestizhni-literaturni-nagradi-910234)

Възпитаниците на Горица Петрова, старши учител по български език и литература в ОУ "Стоян Михайловски“, посрещат Деня на народните будители с престижни литературни отличия.
Петокласничката Деница Малчева е удостоена с първа награда от Дванадесетия национален ученически конкурс за литературно творчество и журналистика "Стоян Михайловски“ – Русе, 2019 г.
В литературната надпревара участваха десетки ученици от цялата страна. Те представиха 204 творби на тема "Разбираш цялата нелепост на този див, объркан свят“, посветена на 110-годишнината от рождението на Никола Вапцаров.
Журналистическите материали на тема "Който малко мисли, много греши“ бяха посветени на 500-годишнината от смъртта на Леонардо да Винчи. Сред участниците от Пловдив и областта единствено на Деница е присъдена награда в раздел "Литературно творчество“.
Конкурсът е включен в Националния календар на Министерството на културата и цели развиване на творческото въображение и укрепване на човешките ценности – родолюбие, човечност, доброта, етническа толерантност, отговорност.
Две са отличията на петокласниците от Международния конкурс "Аз обичам Черно море“ – Несебър, 2019 г. Велина Денева е първа в класацията за поетично творчество, втора възрастова груба. На Антония Чалъкова е присъдена трета награда за проза.
В трите раздела – литературно творчество, изобразително изкуство и фотография - участваха стотици ученици от България и чужбина. Целта на конкурса е да привлече вниманието на младите хора към красотата на Черно море и неговото крайбрежие и да провокира активно екологично поведение.
Международният конкурс е с утвърдени традиции и е включен в Националния календар на МОН за изяви по интереси на учениците през учебната 2019/2020 година.
С диплом за постигнатите успехи е отличена и учителката на наградените ученици – Горица Петрова.
