
# Σ. Σακοράφα στο One Channel: Πρέπει κάποια στιγμή να ασκήσουμε βέτο στην Ευρώπη για το προσφυγικό

Published at: **2019-11-07T07:38:44+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/vimatv/s-sakorafa-sto-one-channel-prepei-kapoia-stigmi-na-askisoume-veto-stin-eyropi-gia-to-prosfygiko/)

Στο προσφυγικό, το οποίο έχει μετατραπεί σε ανοιχτή πληγή για την Ελλάδα, αναφέρθηκε, μεταξύ άλλων, μέσα από την εκπομπή One Talk η βουλευτής του ΜέΡΑ25, Σοφία Σακοράφα. Σύμφωνα με την κ. Σακοράφα «υπάρχει προσφυγικό, ίσως και μεταναστευτικό».
Ωστόσο, όπως διευκρίνισε η ίδια «δεν μπορείς να ξεχωρίσεις αυτά τα δύο. Έχουμε πει πάρα πολλές φορές, ότι κάποιος για να μπει σε μια βάρκα και να για να θαλασσοπνιγεί δεν το κάνει για να πάει κρουαζιέρα».

        Τσίπρας : Μεθοδεύουν παραγραφή στη Novartis
      
«Οι άνθρωποι φεύγουν από τις χώρες τους εξαιτίας οικονομικών προβλημάτων, ή εξ αιτίας της κλιματικής αλλαγής. Όπως κάναμε και εμείς οι Έλληνες για πάρα πολλά χρόνια» συμπλήρωσε.
«Είναι άνθρωποι που βιώνουν τη βία. Στενοχωρούμαι πάρα πολύ γιατί υπήρξε βουλευτής και μάλιστα υπουργός της κυβέρνησης που είπε ότι οι μετανάστες δεν δικαιούνται τις ίδιες παροχές όπως οι πρόσφυγες.  Αυτό για εμένα είναι απαράδεκτο» υπογράμμισε.
Ερωτηθείσα αν οι τοπικές κοινωνίες έχουν δίκιο να διαμαρτύρονται και να φοβούνται την μετακίνηση των προσφύγων στην ενδοχώρα απάντησε πως «βεβαίως και αντιλαμβάνομαι τις κοινωνίες. Ακριβώς γιατί γνώρισαν κατάσταση όπως αυτή της Μόριας, όπου η κατάσταση έχει ξεφύγει από τα όρια και δεν μπορεί να χαρακτηριστεί με λόγια».
«Θα πρέπει να μάθουμε ότι οι άνθρωποι είναι άνθρωποι. Δεν είναι ζώα για να σταβλίζονται» είπε. Όμως διευκρίνισε ότι «δεν συμφωνώ με αντιδράσεις όπως τις προχθεσινές, που τις θεωρώ μισαλλόδοξες, και ανόητες».
Αναφορικά με την αντίδραση της Ευρώπης στο προσφυγικό είπε ότι «θα πρέπει κάποια στιγμή να θέσουμε ένα βέτο και στην Ευρώπη. Θα πρέπει να φτάσουμε στη σημείο να πούμε ότι «αν δεν καταλαβαίνετε ότι η χώρα μας βουλιάζει, η χώρα μας καταστρέφεται, ότι δεν μπορούμε να τους συμπεριφερθούμε ανθρώπινα, θα μας επιτρέψετε να πούμε θα ανοίγουμε τα σύνορα να πάνε σε όποια χώρα θέλουν να πάνε».
Τέλος αναφέρθηκε στη συμφωνία των Πρεσπών, και το ιδρυτικό συνέδριο του ΜέΡΑ25.
