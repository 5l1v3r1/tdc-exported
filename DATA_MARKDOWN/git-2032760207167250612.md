
# Súkromné autá môžu v Naí Dillí jazdiť len v určité dni, chcú zmierniť znečistenie ovzdušia

Published at: **2019-11-04T11:35:04+00:00**

Author: **Webnoviny**

Original: [Denník politika](http://dennikpolitika.sk/archiv/88633)

4.11.2019 (Webnoviny.sk) – V indickom hlavnom meste Naí Dillí začalo v pondelok platiť obmedzenie používania súkromných áut, ktorého cieľom je zmierniť znečistenie ovzdušia. Automobily na benzín, naftu i zemný plyn môžu v meste jazdiť len v určité dni, a to podľa toho či sa ich evidenčné číslo vozidla (EČV) končí párnym alebo nepárnym číslom. Opatrenie bude platiť do 15. novembra, s výnimkou nedele. V prípade porušenia nariadenia hrozí vodičom pokuta 4000 indických rupií (v prepočte 50 eur).
Systém párnych a nepárnych EČV v hlavnom meste predstavili v roku 2016 a uplatnili ho aj o rok neskôr, ale či reálne pomáha pri zmenšení znečistenia ovzdušia, nie je jasné. V minulosti však podobné opatrenia zmiernili dopravné zápchy. Podľa úradov budú cesty počas obmedzení každý deň prázdnejšie o takmer 1,2 milióna registrovaných vozidiel.
Naí Dillí v súčasnosti bojuje s vážnym znečistením vzduchu. Úroveň prachových častíc PM2,5 v ovzduší je podľa meraní až deväťnásobne vyššia ako odporúča Svetová zdravotnícka organizácia.
Pre zhoršujúcu sa kvalitu vzduchu, ktorá zvyšuje riziko vzniku respiračných ochorení, úrady nariadili obyvateľom, aby zostali doma a zdržali sa akejkoľvek fyzickej aktivity. Školy sú v meste do utorka zavreté, pričom toto opatrenie zrejme predĺžia až do piatka.
Znečistenie ovzdušia v Naí Díllí obyčajne v novembri dosahuje vrchol v dôsledku kombinácie smogu z ohňostrojov, ktoré sa zapaľujú počas hinduistického sviatku Díválí, a dymu zo spaľovania poľnohospodárskych polí v susedných štátoch. Ku smogu prispievajú aj prach zo stavieb a priemyselné emisie.
Informácie pochádzajú z agentúry AP a webstránky www.bbc.com.
Viac k témam: boj so smogom, znečisťovanie ovzdušiaZdroj: Webnoviny.sk – Súkromné autá môžu v Naí Dillí jazdiť len v určité dni, chcú zmierniť znečistenie ovzdušia © SITA Všetky práva vyhradené.
