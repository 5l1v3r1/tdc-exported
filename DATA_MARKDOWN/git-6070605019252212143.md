
# Cs reivindica la seva catalanitat enfront d'un PP i un PSOE que deixaran abandonada Catalunya

Published at: **2019-11-03T13:08:48+00:00**

Author: ****

Original: [Ara.cat](https://www.ara.cat/politica/Eleccions-generals-novembre-Arrimadas_0_2337366369.html)

La candidata de Ciutadans per Barcelona al Congrés, Inés Arrimadas, ha comparegut aquest diumenge davant els seus en el bar Can Galan a l'Hospitalet de Llobregat per recordar els orígens del partit a Catalunya. "Quan vam néixer fèiem les reunions en bars com aquest", explicava amb nostàlgia un càrrec del partit, que des del seu naixement ha crescut a un ritme molt ràpid però ara s'enfronta a l'amenaça de perdre molta força al Congrés ( les últimes enquestes publicades li donen menys de 20 escons). Des d'una petita tarima i amb una cervesa sense alcohol per brindar, Arrimadas ha reivindicat Ciutadans com l'única opció constitucionalista nascuda sobre el terreny per lluitar contra el Procés davant un PP i un PSOE que "no saben" realment què implica el moviment independentista i tornaran a "deixar abandonats" els votants. 
"No ho saben o no ho volen saber", ha afirmat: "No ens sabran defensar com sabem nosaltres, perquè nosaltres hem nascut aquí a Catalunya". "Jo segueixo vivint aquí a Barcelona per molt que em vulguin fer fora perquè m'he presentat al Congrés", ha dit l'exlíder de Cs a Catalunya, que des que va marxar ha rebut crítiques tant del PP com per part de veus internes del partit que han qüestionat que no exercís un paper més actiu com a cap de l'oposició a Catalunya.
No obstant, en l'acte d'avui Arrimadas ha rebut l'escalf dels càrrecs catalans. La candidata ha hagut de corregir el públic, que li deia "Presidenta, presidenta!": "Albert Rivera serà president", ha insistit ella. "El PP i el PSOE han governat amb majories absolutes i ens han deixat abandonats", ha etzibat la també portaveu al Congrés: "Tornaran a fer el mateix si nosaltres no hi som". "El separatisme també sap què passa quan governa el PP fins i tot amb majoria absoluta, molt blabla a l'oposició i zero al govern espanyol", ha assegurat Arrimadas contra el president dels conservadors, Pablo Casado, que va fort a les enquestes. "No volen venir aquí, els fa mandra, saben com de difícil és", ha recalcat, i ha tret pit de Cs com un partit que "no ha de venir". "Som d'aquí i us defensarem", ha dit. 
En la mateixa línia argumental, Arrimadas ha fet una descripció de tot el que considera ofenses de l'independentisme en la vida diària dels catalans. "La gent de Madrid del PP i del PSOE et diuen: «Ja està més tranquil·la la cosa, no?»", ha dit amb sornegueria la candidata, en referència al fet que ara hi ha menys aldarulls. "Tranquil·la? Pregunta-ho als pares que reben cada dia e-mails o notetes dient que cal secundar la vaga, pregunta-ho als valents de S'ha Acabat que s'han de trencar la cara per entrar a classe", ha asseverat. 
En el mateix sentit, ha estat molt crítica amb la televisió pública catalana. "No es cansen de donar-los els diners a Toni Soler i a Empar Moliner", ha lamentat i els assistents li han respost al crit de "Fora, fora!". "Us insulten cada dia", ha insistit Arrimadas, que ha recordat la polèmica que hi va haver fa uns dies al programa Està passant de Toni Soler, que en un gag va comparar els Mossos amb gossos. "Van dir «putos gossos de merda» als Mossos d'Esquadra, i molts d'aquests mossos són fills d'aquests barris treballadors", ha recalcat Arrimadas, que ha insistit que els agents "tenen més dignitat que tots els Tonis Solers i les Empars Moliners junts". "Vosaltres sabeu com nosaltres el que passa cada dia a Catalunya", ha etzibat. 
Tot i que Cs competeix també amb Vox (especialment en el marc del discurs antiindependentista), Arrimadas no ha esmentat en cap moment el partit d'extrema dreta. S'hi ha referit indirectament, quan ha reivindicat el vot de Cs perquè "els nacionalistes deixin de decidir per tots els espanyols", els "corruptes" pels "treballadors" i "els extremistes" pels "moderats". "Hem de vèncer les enquestes, hem de vèncer la por!", ha recalcat.
Arrimadas ha fet la seva intervenció acompanyada del número quatre a les llistes per Madrid, l'exadvocat de l'Estat Edmundo Bal, i de la seva successora com a líder a Catalunya, Lorena Roldán. Bal ha fet una encesa defensa del fet que els líders independentistes empresonats han comès, al seu entendre, un delicte de "rebel·lió". De fet, la seva defensa d'aquesta tesi el va portar a ser cessat del seu lloc com a advocat de l'Estat per pèrdua de confiança de l'executiu socialista, i la seva successora en el càrrec, Rosa María Seoane, va aposta per la sedició, que finalment ha estat el delicte pel qual els presos polítics han estat condemnats. "Em van cessar perquè em vaig negar a treure la violència de l'escrit d'acusació, la violència que vau patir vosaltres, i per això em vaig convertir en la vostra veu a Madrid", ha dit: "Perquè em vaig negar a firmar aquest escrit, ara som germans". 
