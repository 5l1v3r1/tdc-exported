
# Ljubka Alexis Bledel je varnostna grožnja

Published at: **2019-11-01T18:11:00+00:00**

Author: **T. P.**

Original: [Slovenske novice](https://www.slovenskenovice.si/bulvar/tuji-traci/clanek/ljubka-alexis-bledel-je-varnostna-groznja-242622)

Naj vas njena ljubkost in prikupnost, s katerima je Alexis Bledel v seriji Midve z mamo ukradla srca televizijskih gledalcev, ne zavedeta. V svetu zvezdniških imen namreč ni bolj nevarne osebe od modrooke lepotičke!
Tako je dognalo podjetje za kibernetsko varnost McAfee, ki želi ljudi opozoriti, da brskanje po spletu in klikanje na nepreverjene povezave ni le nedolžna prostočasna zabava, saj na uporabnike spleta v virtualnem svetu preži nešteto pasti.Sploh klikanje na strani z vsebinami o priljubljenih zvezdnikih, najsi gre za videoposnetke in fotografije ali članke, ki so priljubljeno leglo zlonamernih programov in virusov. In v tem letu je bilo prav Alexisino ime najpogosteje povezano z okuženimi spletnimi stranmi. 
Alexis, ki jo ljubitelji serij minula tri leta zvesto spremljajo v nagrajeni Deklini zgodbi, je torej zasedla nelaskavi prestol zvenečih imen, ki so v kibernetskem svetu največja grožnja. Na lestvici pa ji sledijo televizijski voditelj James Cordon, zvezdnica že kultne serije Igra prestolov Sophie Turner, igralka Anna Kendrick in oskarjevka Lupita Nyong'o, voditelj Jimmy Fallon, zvezdnik akcijskih filmov in mojster borilnih veščin Jackie Chan, raperja Lil Wayne in Nicki Minaj ter vzhajajoča zvezdica in igralka filmskih hitov Marvelovega vesolja Tessa Thompson.Z raziskavo je podjetje McAfee želelo opozoriti na nevarnost klikanja na nepreverjene in sumljive vsebine, pri čemer so v posebni skupini visokega tveganja piratske vsebine. »Spletni uporabniki se verjetno ne zavedajo v celoti, da se z brskanjem po spletnih vsebinah izpostavijo tveganju, kot tudi ne razumejo povsem morebitnih posledic, ko za dostop do določenih strani predajo svoje podatke,« poudarja Gary Davis iz podjetja.
Pri tem pa tudi razloži, da sta Bledelova in Turnerjeva pristali tako visoko na lestvici tveganja najverjetneje zaradi izjemne priljubljenosti serij Deklina zgodba in Igra prestolov, v katerih igrata, televizijska voditelja Cordon in Fallon zaradi viralnih posnetkov pogovornih oddaj, Lupita Nyong'o pa je letošnja pogosta tarča spletnega brskanja zaradi filma Vojna zvezd.Priljubljenost in odmevnost posameznih zvenečih imen se iz leta v leto spreminja, skladno s tem pa se spreminja tudi internetno zanimanje zanje. Kajti če je letos največja spletna grožnja ljubka Alexis, je ta nezavidljiva čast leto prej pripadla Ruby Rose, ki je leta 2018 vzbujala zanimanje v prvi vrsti zaradi upodobitve stripovske superjunakinje Batwoman v istoimenski seriji.
Iz primerjave letošnje in lanske najnevarnejše deseterice pa je tudi razvidno, da je močno upadlo zanimanje za zvezde resničnostne televizije. Kristin Cavallari in Kourtney Kardashian sta namreč še lani predstavljali resno internetno grožnjo, letos pa sta iz naj desetke padli globoko na 214. in 222. mesto. 
