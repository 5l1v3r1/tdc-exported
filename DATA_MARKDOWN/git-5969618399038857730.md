
# Η Μπάγερν Μονάχου σε συστράτευση

Published at: **2019-11-06T09:03:00+00:00**

Author: **O Τσάρλυ**

Original: [www.sport24.gr](https://www.sport24.gr/Columns/Charlie/h-mpagern-monaxoy-se-systrateysh.5633170.html)

Ο Ολυμπιακός στο Μόναχο απέναντι στη Μπάγερν έχει την πιο δύσκολη φετινή του αποστολή. Θα αντιμετωπίσει ένα πληγωμένο θηρίο που βλέπει την αναμέτρηση σαν ευκαιρία να γιατρέψει τις πληγές του.
Η κατάσταση στη Μπάγερν είναι περίεργη. Ο τύπος της χώρας αναφέρει πως με τον Κόβατς η Μπάγερν γύρισε μία δεκαετία πίσω, δηλαδή πριν αναλάβει την ομάδα ο Λουίς Φαν Χαλ. Το δείχνουν ξεκάθαρα και τα νούμερά της με το χειρότερο παθητικό τερμάτων εδώ και 11 χρόνια, αλλά και η συνολική εικόνα της ομάδας.
Σε αυτές τις περιπτώσεις, η ευθύνη βαραίνει τον προπονητή. Ο Νίκο Κόβατς μετά την 5άρα από την Αϊντραχτ, συναντήθηκε με  τους Χένες, Ρουμενίγκε, Σαλιχάμιτζιτς και βγήκε ανακοίνωση πως χώρισαν κοινή συναινέσει.
Η αλήθεια είναι πως αυτό το διαζύγιο το περίμεναν πολύ νωρίτερα τα ΜΜΕ της Γερμανίας. Βλέπετε, ο Κόβατς, ήταν μία αμφιλεγόμενη επιλογή του αναλώσιμου Σαλιχάμιτζιτζς και όχι των Ρουμενίγκε, Χένες, οπότε εξαρχής έμοιαζε πως θα φαγωθεί αρκετά εύκολα.
Ο Κροάτης τεχνικός, δεν κατάφερε να βάλει στην Μπάγερν, ένα σύγχρονο ποδοσφαιρικό σχέδιο, δεν είχε ούτε το ειδικό βάρος, ούτε την συμπεριφορά για να κρατήσει τα αποδυτήρια και ποτέ δεν έγινε αποδεκτός σαν κατάλληλη λύση, από τους δύο ισχυρούς άνδρες του συλλόγου αλλά και από τον κόσμο. Ουσιαστικά την θέση του, την κράτησε χάρη στο σερί νικών που έκανε στο τέλος του περσινού πρωταθλήματος, την αυτοκτονία της Ντόρτμουντ και το γεγονός πως ο τίτλος συνοδεύτηκε με νταμπλ. Παρότι κανένας δεν είχε πειστεί πως ο Κόβατς, ήταν ο κατάλληλος για μία τόσο σημαντική θέση, θεωρήθηκε υπερβολή να αντικατασταθεί μετά από κατάκτηση νταμπλ.
Δεν πλήρωσε κάτι συγκεκριμένο, ήταν πολλά που δεν λειτουργούσαν. Τα αποδυτήρια έβραζαν. Οι ποδοσφαιριστές, αλλά και ο τύπος δεν μπορούσαν να ανεχθούν πως μετά από κάθε αρνητικό αποτέλεσμα τα έβαζε με τους παίκτες. Ο Μίλερ δεν δεχόταν πως έχει παραγκωνιστεί και παρότι δεν είχε άδικο στο συγκεκριμένο θέμα ο Κροάτης τεχνικός, το ποδόσφαιρο που εφάρμοζε δεν έπειθε κανέναν, οπότε σε κάθε πίεση γινόταν ευάλωτος.
Για να καταλάβετε με πόσο λανθασμένο τρόπο χειριζόταν το επικοινωνιακό κομμάτι ο Κόβατς, μία ημέρα πριν το μοιραίο παιχνίδι με την πρώην ομάδα, δήλωσε πως οι οπαδοί της Άιντραχτ είναι οι καλύτεροι στην Γερμανία και δημιουργούν την καλύτερη ατμόσφαιρα. Καταλαβαίνετε τι έγινε στα social media μετά την συγκεκριμένη δήλωση από τους φίλους της Μπάγερν.
Μετά την ταπεινωτική 5άρα, που δέχθηκε στην θαυμάσια πράγματι ατμόσφαιρα του γηπέδου της Άιντραχτ, δεν υπήρχε κανείς να θέλει την παραμονή του, ο Κόβατς είχε αποτύχει σε όλα τα κομμάτια της δουλειάς του.
Καθαρά ποδοσφαιρικά, οι συνθήκες αποτυχίας, είχαν δημιουργηθεί από το ποδοσφαιρικό του σχέδιο, που δεν ακολουθούσε την σύγχρονη ποδοσφαιρική φιλοσοφία.
Η κομβική στιγμή όμως, που άρχισε ο χρόνος να μετρά αντίστροφα για τον Κόβατς, ήρθε με τον τραυματισμό του Σούλε. Εκεί πλήρωσε μία περίεργη απόφαση του καλοκαιριού. Η Μπάγερν χτίστηκε με έναν κανονικό κεντρικό στόπερ. Μοιάζει σαν ποδοσφαιρική αλφάβητο, το πρώτο πράγμα που κάνουν οι προπονητές σε μία ομάδα, είναι να βρουν το αμυντικό τους δίδυμο. Ο Κόβατς δεν το έκανε, είχε τον Σούλε ως στυλοβάτη στην άμυνα και από εκεί και πέρα γύριζε τους παρτενέρ, ανάλογα με το που θέλει να δώσει επιθετικότητα, κάνοντας ένα ιδιότυπο rotation γύρω από τους Παβάρ, Ερνάντες, Μπόατενγκ, Μαρτίνεθ.
Στο Άουγκσμπουρκ πριν το πρώτο παιχνίδι με τον Ολυμπιακό έπαθε χιαστούς ο Σούλε και όπως ήταν φυσικό η Μπάγερν κατέρρευσε. Του χτύπησε και ο Ερνάντεθ στο Καραϊσκάκης και η κατάσταση στο κέντρο άμυνας έγινε χαοτική.
Έμεινε με έναν καθαρό στόπερ, τον Μπόατενγκ που είναι σε άθλιο αγωνιστικό επίπεδο και από εκεί και πέρα έπρεπε να καλύψει την θέση με τον δεξί μπακ, Παβάρ, τους αμυντικούς χαφ, Τολισό, Μαρτίνεθ, με τον τελευταίο να υπολειτουργεί την τελευταία διετία, ακόμα και ο Αλάμπα χρησιμοποιήθηκε με την Αιντραχτ. Άτυχο δεν τον λες, αυτός έφτιαξε την ομάδα χωρίς να βάλει σωστά θεμέλια.
Η Μπάγερν έχει δεχτεί 17 τέρματα στα τελευταία οκτώ παιχνίδια, παίζοντας με κάτι ομάδες της πλάκας. Πάντερμπορν, Ουνιόν, Άουγκσμπουργκ, Μπόχουμ.
Στο μοιραίο παιχνίδι, πλήρωσε την άθλια κατάσταση του Μπόατενγκ. Στο 9ο λεπτό, έφαγε μία ντρίπλα από τον πρώην φορ του Ολυμπιακού, Πασιένσια, τον ανέτρεψε και αποβλήθηκε με την χρήση του VAR. Στην αρχή δόθηκε πέναλτι και κίτρινη, τον φώναξαν στο VAR τον διαιτητή και έδωσε φάουλ και κόκκινη. Η Μπάγερν έμεινε με δέκα και χωρίς καθαρό στόπερ στο γήπεδο. Ο Κόβατς δεν έκανε άμεσα καμία αλλαγή, έφτιαξε μία περίεργη τριάδα με Αλάμπα, Ντέιβις, Παβάρ και η Άιντραχτ τους ταπείνωσε στις αντεπιθέσεις.
Κάπως έτσι γράφτηκε το τέλος μίας συνεργασίας, που από την αρχή έμοιαζε πως δεν κάλυπτε τις προϋποθέσεις και τελικά κράτησε περισσότερο απ' ό,τι θα έπρεπε.
Η επόμενη ημέρα βρίσκει την Μπάγερν να έχει κάνει την επιλογή της, για την επόμενη ημέρα, αλλά να ψάχνει τρόπο να κερδίσει χρόνο.
Η Μπάγερν θέλει να δώσει την δουλειά σε έναν άνθρωπο που γνωρίζει και ταιριάζει στην φιλοσοφία της, τον Τεν Χάαγκ του Άγιαξ. Πλέον δεν είναι φήμες, δεν αποτελεί προϊόν ρεπορτάζ κάποιας γερμανικής εφημερίδας, αλλά υπάρχουν επίσημες τοποθετήσεις. Ο Χένες επιβεβαίωσε πως ο Τεν Χάαγκ είναι η επιλογή.
Ο ίδιος ο Τεν Χαγκ στην συνέντευξη τύπου για το παιχνίδι με την Τσέλσι, παραδέχτηκε το ενδιαφέρον. Μεταξύ άλλων, τόνισε πως η Μπάγερν είναι ένα θαυμάσιο κλαμπ, παραμένει στην καρδιά του, αλλά ξεκαθάρισε πως μέχρι το τέλος της σεζόν θα παραμείνει στον Άγιαξ.
Είναι ξεκάθαρο, λοιπόν, πως η Μπάγερν χρειάζεται να κερδίσει χρόνο, έχει βρει στο πρόσωπο του Τεν Χάαγκ τον άνθρωπο, που θέλει να χτίσει πάνω του, το νέο ποδοσφαιρικό πρότζεκτ, όμως το διάστημα μέχρι το καλοκαίρι είναι μεγάλο.
Ο Τεν Χάαγκ καλύπτει όλο το πακέτο. Έχει γίνει κατανοητό πλέον, πως την Μπάγερν την άλλαξε επίπεδο η συνεργασία το 2009 με τον Φαν Χαλ. Ο Τεν Χάαγκ ανήκει στην ίδια θεωρητικά σχολή. Έχει δουλέψει ως προπονητής στην δεύτερη ομάδα της Μπάγερν την εποχή που ήταν πρώτος προπονητής ο Γκουαρντιόλα, γνωρίζει καλά το κλαμπ, αλλά έχει και την τεχνογνωσία να βάλει την Μπάγερν σε ένα ποδοσφαιρικά σύγχρονο συγκεκριμένο σχέδιο.
Το συγκεκριμένο ποδοσφαιρικό σχέδιο είναι το κλειδί, καθώς μόνιμα τον Κόβατς τον κατηγορούσαν πως δεν έχει βάλει την Μπάγερν σε ένα συγκεκριμένο ποδοσφαιρικό σχέδιο.
Τα πράγματα μοιάζουν να είναι ξεκάθαρα, μόνο που υπάρχει μία σημαντική δυσκολία, βρισκόμαστε στις πρώτες ημέρες του Νοεμβρίου, ο ποδοσφαιρικός χρόνος μέχρι το καλοκαίρι είναι τεράστιος και η Μπάγερν είναι ένας σύλλογος που δεν συγχωρείται η αποτυχία. Πρέπει αυτή η χρονική απόσταση να καλυφτεί, όσο γίνεται με περισσότερη ηρεμία και στο ποδόσφαιρο ηρεμία φέρνουν τα αποτελέσματα.
Καταλαβαίνετε, λοιπόν, πόσο σημαντικά είναι για τον σύλλογο τα παιχνίδια με Ολυμπιακό και Ντόρτμουντ, πόσος χρόνος θα κερδηθεί, αν πάει η Μπάγερν με δύο νίκες στην διακοπή.
Την βρώμικη δουλειά, την ανέλαβε Χάνζε Φλικ. Πρόκειται για τον βοηθό του Λεβ, από το 2006-2014 στην εθνική Γερμανίας. Ο Χάνζε Φλικ, δεν έχει δουλέψει ποτέ του ως πρώτος προπονητής στην Μπουντεσλίγκα. Είχε δουλέψει από το 2000-2005 ως πρώτος στην Χοφενχάιμ, που εκείνη την εποχή βρισκόταν σε μικρές κατηγορίες.
Στη συνέχεια πήγε για μία σεζόν βοηθός στην Σάλτσμπουργκ και από το 2006-14 ήταν ο άμεσος συνεργάτης του Γοακίμ Λεβ στην Εθνική. Από το 2014-17 μετατέθηκε στο πόστο του αθλητικού διευθυντή στην ομοσπονδία, το 2017 ανέλαβε αθλητικός διευθυντής στην Χοφενχάιμ και το περασμένο καλοκαίρι η διοίκηση τον προσέλαβε στο πλευρό του Κόβατς.
Το ιδανικό, λοιπόν, σενάριο είναι να βγάλει ο Χάνζε Φλικ την χρονιά μέχρι το καλοκαίρι και για να τον στηρίξουν, του έβαλαν δίπλα του τον επικεφαλής των ακαδημιών, 65 ετών Γκέρλαντ.
Ο Γκέρλαντ έχει δουλέψει ως βοηθός στην Μπάγερν, των Φαν Χαλ, Αντσελότι, Χάινκες, Γκουαρδιόλα. Τον επαναφέρουν στην πρώτη ομάδα, για να καλύψει το έλλειμμα εμπειρίας του Φινκ, αλλά κυρίως γιατί γνωρίζει καλά τους παλιούς της ομάδας και έχει το κύρος και τις σχέσεις μαζί τους, για να επαναφέρει το καλό κλίμα στα αποδυτήρια.
Δεν ξέρω αν είναι αυτό που χρειάζεται αυτήν την στιγμή η Μπάγερν, αλλά αυτό που γράφεται στα ΜΜΕ της Γερμανίας και προκύπτει και από το παρελθόν των δύο ανθρώπων που βγαίνουν μπροστά για να αναλάβουν αυτήν την δύσκολη αποστολή, είναι πως θα στηριχτούν στο γερμανικό στοιχείο. Για να τα πούμε τα πράγματα με το όνομα τους, περιμένουν να γίνει πιο σημαντικός στην ομάδα ο Μίλερ και να πάρει ξανά φανέλα βασικού.
Δεν αποκλείεται ενεργοποίηση του Γκορέτσκα, αλλά και ψυχολογική στήριξη στον Μπόατενγκ. Γενικά πιστεύουν πως οι παλιοί, πρέπει να βγουν μπροστά να στηρίξουν αυτήν την προσπάθεια. Ο Φλικ έχει συνεργαστεί και έχει άψογες σχέσεις με τους Μίλερ, Μπόατενγκ, Νόιερ, τον Γκέρλαντ τον γνωρίζουν και τον σέβονται όλες οι παλιές καραβάνες της ομάδας.
Με λίγα λόγια, στην Μπάγερν γίνεται μία συστράτευση. Ο Ολυμπιακός είναι για τον σύλλογο ένας αντίπαλος που πρέπει να περάσουν εμφατικά από πάνω του, ώστε να πάνε με καλή ψυχολογία στον πραγματικό για αυτούς πόλεμο, το Σάββατο με την Ντόρτμουντ.
Δεν χρειάζεται να γράψω κάτι άλλο, από όσα ανέφερα γίνεται αντιληπτό την σημασία που έχει για την Μπάγερν να κερδίσει όσο γίνεται πιο εμφατικά τον Ολυμπιακό και αυτό είναι το άσχημο της υπόθεσης. Είναι όμως ξεκάθαρο ότι ο Κόβατς έχει αφήσει την ομάδα αμυντικά γυμνή και τα κενά στην άμυνα είναι τόσο φανερά που τα έχουν εκμεταλλευτεί μικρομεσαίες ομάδες στην Μπουντεσλίγκα, όπως είναι επίσης ξεκάθαρο πως  δεν κατάφερε να βάλει κάποιο ξεκάθαρο ποδοσφαιρικό σχέδιο στην ομάδα.
Το σχέδιο που έχει μπει σε εφαρμογή, είναι να κρατήσουν την ομάδα μέχρι το καλοκαίρι με διαχείριση των προσωπικοτήτων οι Φλικ, Γκερλαντ, αν αυτό αποδώσει το καλοκαίρι του 2020 θα αναλάβει ο Τεν Χάαγκ. Σε περίπτωση όμως που τα πράγματα δεν πάνε καλά και συνεχίσουν οι ταπεινώσεις, κανείς δεν ξέρει τι θα συμβεί. Δεν αποκλείεται να αναγκαστεί η διοίκηση να ασχοληθεί με κάποιον εκ των Αλέγκρι, Μουρίνιο, προς το παρόν, όμως αυτές οι περιπτώσεις έχουν μπει στο συρτάρι.
