
# עולם העבודה של העתיד

Published at: **2019-11-03T00:00:00+00:00**

Author: **אייל דורון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772933,00.html)

האם עולם העבודה השתנה? בוודאי. האם הוא עתיד להשתנות? אין על כך מחלוקת. האם אנו יודעים להכין את עצמנו ולהבין במה זה כרוך? זאת כבר שאלה גדולה.
בספרו המכונן "העתיד הוא קרוב" מסר לנו ריי קורצוויל את הידע לפיו העתיד כבר כאן, ומזמן. וכעת, ההתקדמות הטכנולוגית והעולם המואץ באים לידי ביטוי מרתק במרחב העבודה בחיי כולנו.
 
לפרטים על כנס חווית העובד של כלכליסט - לחצו כאן
כולם צריכים עכשיו להמציא את עצמם מחדש, ללמוד, להתעדכן, להתפתח, להסתגל לשינויים, לזוז קדימה. כולם מנסים למתג, לשווק, לשתף ו"למצוא את הסיפור שלי". בעצם, עולם העבודה כבר מזמן על ספידים. מבחינה זו אנו כבר עמוק בתוך העתיד.
אבל מה כל זה אומר לגבינו? זאת הרי השאלה. 4 נקודות קטנות למחשבה:

        1. מה שהיה הוא שיהיה:
      
קהלת צדק בהרבה מובנים וגם פה אין (כמעט) חדש תחת השמש. נשווה לרגע את "אז" ו"היום":
עבדנו קשה בעבר ונעבוד קשה בעתיד הקרוב. ידע בסיסי היה ויהיה חשוב. ירדנו לפרטים ונדרש לרדת לפרטים ולהיות יסודיים וודאי שרצינו לזכות בהכרה וערך ונרצה גם בקרוב. סט הרגשות, הציפיות והתקוות שלנו לא השתנה כבני-אדם ובכלל, עולם העבודה לא הפך ל"משהו אחר", אפל, מסתורי, מאיים ומעורר אימה. למעשה מהרבה בחינות, עולם העבודה החדש הוא המשך ישיר של עולם העבודה "הישן".

        2. מה בכל זאת כן השתנה, ובגדול:
      
השינוי העיקרי הוא קצב האירועים שמביא לעלייה בחוסר ודאות וזה כבר אתגר גדול. לנו, כבני אדם, קשה מאוד להתמודד עם שינויים. הורגלנו לראות בוודאות סכנה, הורגלנו ללמוד צעד צעד, להיות זהירים ואחראיים, להימנע מקיצורי דרך מרושלים ולדבוק בדרך "סדורה ושיטתית". ככה זה אצלנו - אנשי העולם הלינארי. אלא שעולם העבודה החדש מתגמל במיוחד אנשים שמחפשים חוסר ודאות, שמיודדים עם שינויים, אנשים שמתרגשים מחידושים ומעברים.

        3. בעולם החדש כולם "חרשנים":
      
בבית-הספר היו את הילדים האלה שלמדו יותר מכולם, גם באוניברסיטה. הכל התבסס על הרעיון שלומדים, עוד קצת לומדים, ואז "יוצאים לחיים" ומתחילים לעבוד. יש פה שינוי מהפכני - לומדים, לומדים ושוב לומדים, אבל בלי הפסקה. כל אחד צריך עכשיו למצוא את הדרך שלו ללמוד באופן שטוב לו, מרגש אותו, נעים וסוחף לו. הארגון שתצטרפו אליו הוא סוג של קמפוס למבוגרים, גם זה שתעבדו בו אחריו.
כל עבודה היא "עוד תואר" במשהו. לא סתם פעם בשלוש שנים לערך עוברים היום עבודה. אוספים תארים בדרך, אתם חייבים להנות מזה ממש אחרת תסבלו.

        4. העולם שייך לגמישים מחשבתית:
      
אי-אפשר לסיים בלי חשיבה יצירתית. כשהעולם זז, צריך להבין, ללמוד ולחיות תוך כדי תנועה. בשביל זה צריך גמישות מחשבתית. מה צריך לזכור: שגמישות מחשבתית היא משהו שאפשר לחיות, לתרגל ולפתח בכל מרחב של חיינו: בהורות, בזוגיות, בעבודה, בסביבה. לא צריך לשנות הכל, פתאם, בבת אחת. החדשות הטובות: התודעה מתעצבת מהרוטינות הקטנות של חיי היומיום.
שינויים קטנים בהרגלים, מובילים לשינויים גדולים בעמדה ביחס לדברים. האבא שמצא דרך מקורית ללמד את הילד שלו לרכב על אופניים ללא גלגלי עזר, הוא כנראה גם מי שידע להביא רעיון חדש לשולחן בפגישה הבאה. במילים אחרות, עולם העבודה לוחץ עלינו להתעדכן, ומבחינה זו - כל הכבוד לו. זהו עד כאן. טור זה לא נכתב על-ידי רובוט, לפחות בינתיים.

        הכותב הוא ד״ר חוקר ומפתח חשיבה יצירתית, מחבר רב המכר ״להמציא מחדש הורות וחינוך במאה ה-21״
      
