
# ظریف به اروپا: به تعهداتتان پایبند باشید، ما هم تغییر رویه می‌دهیم

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697019/%D8%B8%D8%B1%DB%8C%D9%81-%D8%A8%D9%87-%D8%A7%D8%B1%D9%88%D9%BE%D8%A7-%D8%A8%D9%87-%D8%AA%D8%B9%D9%87%D8%AF%D8%A7%D8%AA%D8%AA%D8%A7%D9%86-%D9%BE%D8%A7%DB%8C%D8%A8%D9%86%D8%AF-%D8%A8%D8%A7%D8%B4%DB%8C%D8%AF-%D9%85%D8%A7-%D9%87%D9%85-%D8%AA%D8%BA%DB%8C%DB%8C%D8%B1-%D8%B1%D9%88%DB%8C%D9%87-%D9%85%DB%8C%E2%80%8C%D8%AF%D9%87%DB%8C%D9%85)

وزیر خارجه ایران روز سه‌شنبه درباره تصمیم تهران برای برداشتن چهارمین گام در جهت کاستن از تعهدات خود ذیل برجام پیامی را منتشر کرد.
به گزارش خبرگزاری فارس، «محمد جواد ظریف»، وزیر امور خارجه ایران امروز سه‌شنبه پیامی خطاب به کشورهای اروپایی در خصوص چهارمین گام ایران برای کاستن از تعهدات خود ذیل برجام منتشر کرده است.
آقای ظریف در این پیام که در صفحه توئیتر خودش منتشر کرده عکسی از یک مصاحبه «مایک پامپئو»، وزیر خارجه آمریکا در نوامبر سال گذشته منتشر شده و یادآوری کرده که او باعث شده «دونالد ترامپ»، رئیس‌جمهور آمریکا درباره تصمیم‌گیری در خصوص خروج از برجام تصمیم اشتباه بگیرد.
پامپئو در آن مصاحبه که روز ۴ نوامبر سال ۲۰۱۸ با شبکه خبری سی‌بی‌اس‌ انجام داده در پاسخ به سوالی درباره اینکه اگر بعد از خروج آمریکا از برجام ایران هم از این توافق خارج شود برنامه آمریکا چیست، می‌گوید: «ما اطمینان داریم که ایرانی‌ها این تصمیم را نخواهند گرفت.»
ظریف امروز سه‌شنبه در توئیتر نوشت: «پاسخ‌های ما به تروریسم اقتصادی و اخاذی‌های آمریکا عکس آن چیزی است که دونالد ترامپ وادار شد به آن باور داشته باشد. چهارمین گام ما برای معلق کردن یکی از مفاد برجام در بند ۳۶ این توافق چاره‌ای است که برای نقض تعهدات از سوی آمریکا و سه کشور اروپایی پیش‌بینی شده است. راه حل ساده برای اتحادیه اروپا و سه کشور اروپایی این است: به تعهداتتان پایبند باشید و ما تغییر رویه می‌دهیم.»
