
# ไลน์ เปิดแพลตฟอร์มรองรับบริการสาธารณะ

Published at: **2019-11-06T06:57:00+00:00**

Author: ****

Original: [เดลินิวส์](https://www.dailynews.co.th/it/740234)


        ไลน์ลงนามร่วมมือสำนักงานส่งเสริมเศรษฐกิจดิจิทัล ขับเคลื่อนประเทศไทยสู่สมาร์ทซิตี้ ผ่านความร่วมมือ 3 ด้าน ทั้ง สตาร์ทอัพ คอนเทนต์ และสร้างระบบนิเวศน์ดิจิทัล
      
ดร.พิเชษฐ ฤกษ์ปรีชา   ประธานเจ้าหน้าที่บริหาร บริษัท ไลน์ ประเทศไทย จำกัด กล่าวว่า ไลน์เป็นแพลตฟอร์มที่มีคนใช้งานจำนวนมากถึงกว่า 44 ล้านคน เราจึงถือเป็นส่วนสำคัญในการขับเคลื่อนดิจิทัลของประเทศไทย   โดย  ไลน์ ประเทศไทย ได้ลงนามความร่วมมือกับสำนักงานส่งเสริมเศรษฐกิจดิจิทัล (ดีป้า) โดยมุ่งเน้นไปที่การขับเคลื่อนประเทศไทยสู่ Digital Economy ผ่าน 3 ส่วนสำคัญ ได้แก่ (1) การสนับสนุนผลักดันสตาร์ทอัพไทยที่มีศักยภาพก้าวสู่เวทีดิจิทัลระดับโลกอย่างแข็งแกร่ง โดยสนับสนุนและให้ความช่วยเหลือทั้งในเรื่องแพลตฟอร์ม และเทคนิคต่างๆ เพื่อเติมเต็มศักยภาพสตาร์ทอัพไทย    (2) การสนับสนุนด้านคอนเทนต์ดิจิทัล ผ่านการให้ความรู้กับผู้ใช้งานบนแพลตฟอร์มไลน์ให้มีการใช้งานอย่างถูกต้อง เช่น การรณรงค์ภายใต้โครงการ  “Stop Fake News” เพื่อหยุดยั้งการเผยแพร่ข่าวปลอมในสังคม พร้อมเปิดโอกาสให้คนไทยผู้มีฝีมือในการสร้างคอนเทนต์ สามารถใช้แพลตฟอร์มของไลน์เพื่อการสรรค์สร้างและพัฒนาคอนเทนต์ต่อยอดขึ้นไป ผ่านช่องทางต่างๆ บนแพลตฟอร์มไลน์ เช่น LINE TV และ LINE TODAY เป็นต้น
และ (3) การสร้างให้เกิดระบบนิเวศน์ด้านดิจิทัลในประเทศไทย (Smart City Ecosystem) ผ่านจุดแข็งของไลน์ในการเข้าถึงผู้ใช้งานจำนวนมาก จึงสามารถใช้ไลน์เป็นเกตเวย์ในการให้ประชาชนเข้าถึงบริการสาธารณะตามแนวคิดสมาร์ทซิตี้ของภาครัฐได้ รวมถึงการพัฒนาแพลตฟอร์มให้ผู้ประกอบการในด้านต่างๆ สามารถใช้ LINE ส่งเสริมธุรกิจได้อย่างมีประสิทธิภาพ“ไลน์หวังเป็นอย่างยิ่งว่า ความร่วมมือครั้งนี้ จะช่วยยกระดับการใช้งานดิจิทัลของประเทศไทยให้มีประสิทธิภาพมากขึ้น ทำให้ประชาชนได้รับประโยชน์จากดิจิทัลอย่างทั่วถึง ซึ่งจะนำไปสู่การสร้างมูลค่าเพิ่มทางเศรษฐกิจ ยกระดับคุณภาพชีวิตคนไทย และผลักดันไทยไปสู่ไทยแลนด์ 4.0 อย่างเป็นรูปธรรม” ดร.พิเชษฐ กล่าว  
