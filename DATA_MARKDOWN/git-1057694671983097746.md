
# Σταϊκούρας: Θα πετύχουμε τους στόχους για πρωτογενή πλεονάσματα χωρίς δημοσιονομικό κενό

Published at: **2019-11-07T20:50:48+00:00**

Author: **πρωτογενή πλεονάσματα**

Original: [News.gr](https://www.news.gr/oikonomia/article/2025613/staikouras-tha-petichoume-tous-stochous-gia-protogeni-pleonasmata-choris-dimosionomiko-keno.html)

Την αισιοδοξία του για την πορεία της 4ης αξιολόγησης στο πλαίσιο της ενισχυμένης εποπτείας, εξέφρασε σε δηλώσεις του στον Τύπο ο υπουργός Οικονομικών, Χρήστος Σταϊκούρας, από τις Βρυξέλλες όπου συμμετείχε στο σημερινό Eurogroup.
Πριν από τη σημερινή συνεδρίαση, σύμφωνα με το Αθηναϊκό Πρακτορείο Ειδήσεων, ο Έλληνας υπουργός είχε κατ' ιδίαν συνάντηση με τον αντιπρόεδρο της Ευρωπαϊκής Επιτροπής, αρμόδιο για το ευρώ, Βάλντις Ντομπρόφσκις, ενώ την Παρασκευή θα συναντηθεί και με τον επίτροπο Οικονομικών, Πιερ Μοσκοβισί.
Όπως σημείωσε ο ίδιος, στόχος των συναντήσεων είναι η συνεχής ανταλλαγή απόψεων με τους θεσμούς ενόψει της ολοκλήρωσης της έκθεσής τους, που αναμένεται να δημοσιευθεί στις 20 Νοεμβρίου, προκειμένου να εξεταστεί στο επόμενο Eurogroup, στις 4 Δεκεμβρίου. Εκεί θα κριθεί η επιστροφή των κερδών των ευρωπαϊκών κεντρικών τραπεζών από τα ελληνικά ομόλογα (ANFA και SMP). Στο πλαίσιο αυτό, ο κ. Σταϊκούρας ανέφερε πως στις επαφές του με τους θεσμούς, εκφράζει την πρόθεση της κυβέρνησης να αξιοποιήσει τα εν λόγω κεφάλαια σε αναπτυξιακά έργα.
Σχετικά με τα προαπαιτούμενα για την εν λόγω έκθεση, ο υπουργός εμφανίστηκε αισιόδοξος, σημειώνοντας πως δεν υπάρχει κάποιο εμπόδιο. Ειδικότερα αναφέρθηκε στο «σχέδιο Ηρακλής» για τη μείωση των κόκκινων δανείων, εξηγώντας πως δεν υπάρχει κάποιο ανοιχτό σημείο, ούτε αποτελεί προαπαιτούμενο η νομοθέτησή του, αλλά εξετάζεται η πρόοδος στις διαβουλεύσεις για την επίτευξη συμβιβασμού μεταξύ των τραπεζών και της Επιτροπής. Σημείωσε δε, ότι σε κάθε περίπτωση, το σχέδιο αναμένεται να έχει ολοκληρωθεί ως το τέλος της επόμενης εβδομάδας.
Τέλος, ο υπουργός χαρακτήρισε «σημαντικό στοιχείο ότι ήρθε πρωθύστερα η εκτίμηση της Κομισιόν ότι η ελληνική Οικονομία θα επιτύχει τους στόχους για πρωτογενή πλεονάσματα χωρίς δημοσιονομικό κενό μέχρι και το 2021».
