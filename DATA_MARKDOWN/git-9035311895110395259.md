
# NASA'nın uzay aracı, 'heliopause' sınırına dair yeni bilgilere ulaştı

Published at: **2019-11-06T06:00:27+00:00**

Author: **Zehra Yildiz**

Original: [euronews](https://tr.euronews.com/2019/11/06/arastirma-gunes-sistemi-ve-yildizlararas-uzay-arasindaki-sinir-beklenilenden-daha-ince)

NASA’nın uzay aracı 'Voyager 2', güneş sistemindeki en uzak mesafeye ulaşarak güneş rüzgarı ve yıldızlararası uzay arasındaki sınıra dair yeni bilgilere ulaştı. Araştırmacılar, 'heliopause' adı verilen sınırın "beklenilden daha belirgin ve ince" olduğunu açıkladı.
Bilim insanları yıllardır, güneş enerjisinin nerede bittiği ve yıldızlararası uzayın nerede başladığına dair sınır ile ilgili araştırmalarını sürdürüyor.
Nature Astronomy dergisinde yayınlanan araştırmaya göre, 1977’de ikiz uzay aracı Voyager 1 ile birlikte fırlatılan Voyager 2, söz konusu sınıra dair yeni bilgilere ulaştı. Voyager 2’nin bilimsel ekipmanları, ‘heliopause’ sınırını geçerken plazma yoğunluğu ve manyetik parçacıklar arasında ani oluşan değişikler tespit etti.
Kaliforniya Teknoloji Enstitüsü’nde görevli Voyager projesinin yöneticisi Edward Stone, ulaştıkları yeni bilginin "heyecan verici" olduğunu belirterek: “İçerideki manyetik alandan dışarıdaki farklı bir manyetik alana geçişin nasıl olduğunu göreceğiz ve her defasında beklediğimizden farklı sonuç alarak şaşırmaya devam edeceğiz.” dedi.
Maddenin katı, sıvı ve gazdan sonra dördüncü hali olan plazma, güneşten dışarıya doğru savrulan devamlı tanecikler halinde güneş sisteminde bulunuyor.
Bilim insanları şimdiye kadar, heliosferin dışındaki elektromanyetik kesişme alanının kozmik havada daha derin bir geçiş alanı olduğunu düşünüyordu.
Fakat Voyeger 2’nin plazma dalgası ekipmanları, plazmanın yoğunluğunda keskin sıçrayışlar olduğunu tespit etti.
Iowa Üniversitesi’nde görevli profesör Don Gurnett, “Güneş’ten gelen ve yıldızlararası uzaydaki soğuk plazmayla karşılaşan çok sıcak bir plazma yığınını bulduk. Bunun keskin bir sınır formu olması beni şaşırtmadı.” şeklinde konuştu.
Hem Voyager 1 hem de Voyager 2, 1977’de uzaya fırlatıldı. İki uzay aracı da şu anda samanyolu galaksisinden geçiyor.
Ek kaynaklar • Reuters
