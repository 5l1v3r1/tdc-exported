
# Norsk stjerne akuttinnlagt og operert

Published at: **2019-11-07T17:11:56+00:00**

Author: **NTB**

Original: [Aftenbladet](https://www.aftenbladet.no/sport/i/qLxxro/norsk-stjerne-akuttinnlagt-og-operert)

Det opplyser 37-åringens danske klubb Skjern på sitt nettsted.
Klubben skriver at Myrhol gjennom lengre tid har hatt problemer med tilbakevendende tarminfeksjoner, såkalt diverticulitis. Det var annen gang på fire måneder at han måtte akuttinnlegges som følge av dette.
Nå venter en lengre pause, og i øyeblikket kan man ikke si når han kan være tilbake på banen.
– Vi føler med Bjarte og familien, som har vært gjennom mye de siste månedene. Vi vet ikke mye på dette tidspunkt ut over at vi kommer til å savne ham utrolig mye i laget, sier styreleder Carsten Thygesen.
– Alle i og rundt Skjern håndball sender familien de beste tanker og håper at vi snart får vår kaptein tilbake på håndballbanen.
Myrhol er en viktig spiller også på Norges landslag, som på nyåret skal spille EM-sluttspill delvis på hjemmebane.
– Det viktige for Bjarte nå er å få den beste behandlingen og oppfølgingen. Vi kommer til å holde løpende kontakt med ham og Skjern i tiden som kommer. Samtidig vil vi nå ønske ham riktig god bedring, sier landslagssjef Christian Berge til handball.no.
Norge spiller sin første EM-kamp 10. januar. Uansett om Myrhol skulle rekke EM, vil han miste mye viktig matching i tiden framover.
