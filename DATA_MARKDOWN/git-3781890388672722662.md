
# แนะนำตัวละครKNIVES OUT แกะรอยคดีฆาตกรรมปริศนา

Published at: **2019-11-03T03:00:00+00:00**

Author: ****

Original: [เดลินิวส์](https://www.dailynews.co.th/article/739726)


        เปิดบ้านครอบครัวมหาเศรษฐี "ฮาร์ลาน ธรอมบีย์" กับสมาชิกที่กำลังกลายเป็นผู้ต้องสงสัยในคดีฆาตกรรมปริศนา "KNIVES OUT" ใครเป็นคนฆาตกรกันแน่ ดีเดย์ฉาย 10 ธันวาคมนี้ 
      
ถือเป็นภาพยนตร์พล็อตล้ำซ่อนเงื่อนแห่งปีที่รวบรวมนักแสดงแถวหน้าของฮอลลีวูดมาอยู่ภายใต้ชายคาเดียวกัน ประกันฝีมือการแสดงกันอย่างไม่หยุดหย่อนกับ “Knives out” ภาพยนตร์ฆาตกรรม สืบสวนสอบสวน ที่ผู้กำกับอย่าง ไรอัน จอห์นสัน ตั้งใจปั้นและเขียนบทเองโดยมีแรงบันดาลใจมาจากนิยายสืบสวนจากผู้เขียนชื่อดัง อกาธ่า คริสตี้ ปรับแต่งเป็นภาพยนตร์สไตล์ Whodunit ในแบบฉบับของจอห์นสันเอง โดย "KNIVES OUT" เป็นเรื่องราวของครอบครัว "ฮาร์ลาน ธรอมบีย์" นักเขียนนิยายอาชญากรรมผู้มั่งคั่งและมีชื่อเสียงโด่งดัง (รับบทโดย คริสโตเฟอร์ พลัมเมอร์) เขาพบเป็นศพอยู่ในคฤหาสน์ของตนเองในเช้าวันเกิดครบรอบ 85 ปี โดยมีนักสืบมากฝีมืออย่าง "เบอนัวต์ บลังก์" (รับบทโดย แดเนียล เคร็ก) มาสืบคดีน่าฉงนนี้ ระหว่างการสอบสวน "บลังก์" ก็สัมผัสได้ถึงความไม่ชอบมาพากล ความสับสันวุ่นวายและความยุ่งเหยิงภายในตระกูลธรอมบีย์ สมาชิกในครอบครัวนี้ต่างตกเป็นผู้ต้องสงสัยทั้งหมด ไม่มีใครที่รอดพ้นข้อกังขา แล้วใครกันแน่ที่เป็นฆาตกร?
 ร่วมเปิดบ้านคฤหาสน์ประจำตระกูล "ธรอมบีย์"กับต้นตระกูลอย่าง "ฮาร์ลาน ธรอมบีย์" ผู้เป็นคุณปู่ของตระกูล นักเขียนนิยายสืบสวนชื่อดัง (ผู้ตาย...ถูกฆาตกรรม)
ตามมาด้วยลูกสาวคนโตประจำตระกูล ลินดา ดรายส์เดล (รับบทโดย เจมี่ ลี เคอร์ติส) ลูกคนโปรดแห่งตระกูลผู้เป็นคนสำคัญในวงการอสังหาริมทรัพย์ ที่มีความเชื่อมั่นในตนเองและความเป็นผู้นำสูง สามีของเธอ ริชาร์ด ดรายส์เดล (รับบทโดย ดอน จอห์นสัน) เป็นคนคอยช่วยดูแลบริษัท 
หลานชายตัวแสบ แกะดำของครอบครัวธรอมบีย์ แรนซัม ดรายส์เดล (รับบทโดย คริส อีแวนส์) ลูกชายของลินดาและสามี เพลย์บอยจอมกะล่อนที่มีความร้ายไม่เบา ต่อด้วยลูกชายคนเล็กของตระกูลธรอมบีย์ วอลต์ ธรอมบีย์ (รับบทโดย ไมเคิล แชนนอน) ทายาทโดยตรงของตระกูล และลูกชายของเขา เจค็อบ ธรอมบีย์ (รับบทโดย เจเดน มาร์  เทล) เด็ก Gen Z ที่ไม่แคร์และไม่สนใจใคร
นอกจากนี้ยังมี สะใภ้ของฮาร์ลาน โจนี่ ธรอมบีย์ (รับบทโดย โทนี่ คอลเล็ตต์) กูรูไลฟ์สไตล์แคลิฟอร์เนีย และ เม็ก ธรอมบีย์ (รับบทโดย แคทเธอรีน แลงก์ฟอร์ด) ลูกสาวของโจนี่ผู้มีความละเอียดอ่อน และเป็นนักกิจกรรมทางสังคม สมาชิกคนสุดท้ายในคฤหาสน์ธรอมบีย์ คือ มาร์ทา (รับบทโดย อนา เดออาร์มาส) แม่บ้านผู้ดูแลส่วนตัวของฮาร์ลาน ผู้ซึ่งอุทิศตนและมีความเป็นห่วงเป็นใยฮาร์ลานอย่างมาก 
 ทุกคนในบ้านต่างตกเป็นผู้ต้องสงสัย ปริศนาซ่อนเงื่อนที่รอการคลี่คลาย ใครกันที่เป็นคนปลิดชีวิตของฮาร์ลาน ธรอมบีย์? มาร่วมไขคดีปมลับซ่อนเงื่อนอันสุดแสนจะยุ่งเหยิงแห่งตระกูลธรอมบีย์พร้อม ๆ กันได้ใน "Knives out" 10 ธันวาคม...นี้ในโรงภาพยนตร์
