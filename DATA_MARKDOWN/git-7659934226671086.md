
# واکنش‌ها به اقدامات هسته‌ای ایران؛ از هشدار اروپا تا نگرانی روسیه

Published at: **2019-11-05T15:00:00+00:00**

Author: ****

Original: [الشرق الاوسط فارسی](https://aawsat.com/persian/home/article/1977541/%D9%88%D8%A7%DA%A9%D9%86%D8%B4%E2%80%8C%D9%87%D8%A7-%D8%A8%D9%87-%D8%A7%D9%82%D8%AF%D8%A7%D9%85%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86%D8%9B-%D8%A7%D8%B2-%D9%87%D8%B4%D8%AF%D8%A7%D8%B1-%D8%A7%D8%B1%D9%88%D9%BE%D8%A7-%D8%AA%D8%A7-%D9%86%DA%AF%D8%B1%D8%A7%D9%86%DB%8C-%D8%B1%D9%88%D8%B3%DB%8C%D9%87)

کشورهای اروپایی و روسیه امروز سه‌شنبه در واکنش به گام تازه ایران در جهت کاهش تعهد به توافق هسته‌ای، ایران را به نقض مفاد این توافق متهم کردند و خواستار پایبندی تهران به برجام شدند.به گزارش الشرق الاوسط، وزارت خارجه فرانسه با متهم کردن ایران به نقض توافق هسته‌ای، به تهران توصیه کرد در گام هسته‌ای تازه خود تجدید نظر کند.وزارت خارجه فرانسه روز سه‌شنبه در واکنش به گام تازه ایران در جهت کاهش تعهد به توافق هسته‌ای، ایران را به نقض مفاد این توافق متهم کرد.به نوشته خبرگزاری فرانسه، در بیانیه پاریس به تهران توصیه شده‌است که از گام هسته‌ای تازه خود صرف نظر کند.وزارت خارجه فرانسه با بیان اینکه فعال‌سازی سانتریفیوژها در فردو خلاف مفاد توافق هسته‌ای است، عنوان کرده‌است که منتظر است تا گزارش آژانس بین‌المللی انرژی اتمی در این رابطه را دریافت کند.حسن روحانی رئیس‌جمهور ایران امروز اعلام کرد که تهران در گام چهارم کاهش تعهد به توافق هسته‌ای، قصد دارد سانتریفیوژهای نصب‌شده در تأسیسات زیرزمینی فردو را گازدهی کند. بر اساس برجام قرار بود این مرکز برای تولید رادیو ایزوتوپ‌های پایدار به کار گرفته شود و در آن غنی‌سازی اورانیوم انجام نشود.در همین رابطه، هایکو ماس وزیر خارجه آلمان، نیز که به پایتخت مجارستان سفر کرده‌است در سخنانی گفت که عدم پایبندی ایران به برجام غیرقابل قبول است.وی تأکید کرد که استفاده ایران از سانتریفوژهای پیشرفته کل این توافق را از بین می‌برد.در مقابل، سخنگوی کاخ کرملین مسکو ضمن ابراز نگرانی از گام چهارم کاهش تعهدات برجامی ایران تأکید کرد روسیه خواهان حفظ این توافق است.دیمیتری پسکوف سخنگوی کاخ کرملین در جمع خبرنگاران ضمن ابراز نگرانی از گام چهارم کاهش تعهدات برجامی ایران گفت: نگرانی‌های ایران نسبت به افزایش تحریم‌ها را درک می‌کنیم، اما روسیه خواهان ادامه و پایبندی به برجام است.وی افزود: «تحریم ایران غیرقانونی است. مسکو از پایبندی به برجام حمایت می‌کند. رویدادهای اخیر دربارهٔ برجام نگران کننده است. فسخ و عدم پایبندی یک تعهد جامع اقدام درستی نیست».در همین راستا، رئیس سازمان انرژی اتمی ایران از راه‌اندازی یک زنجیره ۳۰ تایی سانتریفیوژهای IR6 خبر داد. اتحادیه اروپا در واکنش به این اقدام ایران را فرا خواند که به تعهدات خود در قبال برجام پایبند بماند.مایا کوچیانچک سخنگوی فدریکو موگرینی، هماهنگ‌کننده سیاست خارجی اروپا در واکنش به اقدام تازه ایران به راه‌اندازی سانتریفیوژهای جدید از ایران خواست که تصمیم خود را پس گرفته و به تعهداتش در قبال برجام وفادار بماند.او اضافه کرد: ایران پس از خروج آمریکا از برجام ۱۴ ماه تمام به این توافق پایبند بود و اتحادیه اروپا نیز تا زمانی که تهران به تعهدات خود در زمینه فعالیت‌های هسته‌ای وفادار بماند، پایبندی خود را حفظ خواهد کرد.کمیسیون اروپا نیز در واکنش به گام جدید تهران برای خروج از برجام اعلام کرد که از حفظ این توافق بیش از پیش دشوار به نظر می‌رسد.کشورهای اروپایی پیش از این به ایران هشدار داده بودند که در صورت ادامه روند کاهش تعهدات هسته‌ایش مجبور به خروج از برجام خواهند بود.سخنگوی آنتونیو گوترش، دبیرکل سازمان ملل نیز ایران را به پایبندی به تعهدات مربوط به توافق هسته‌ای تشویق کرد. او افزود، غنی‌سازی فراتر از میزان تعیین‌شده در برجام از لحاظ اقتصادی نیز به ایران کمکی نخواهد کرد.
