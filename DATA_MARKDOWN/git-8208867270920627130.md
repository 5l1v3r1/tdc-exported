
# Yamaha in festa ad Eicma, dagli scooter alle moto

Published at: **2019-11-05T11:00:00+00:00**

Author: ****

Original: [Repubblica.it](https://www.repubblica.it/motori/sezioni/moto/2019/11/05/news/tante_novita_yamaha_a_eicma_2019-240285823/)

 Yamaha Motor presenta la sua carrellata di aggiornamenti e novità alla 77esima edizione dell’Esposizione internazionale ciclo e motociclo in programma a Milano Rho, da giovedì 7 a domenica 10. Tra i vari modelli esposti dalla casa dei tre diapason spicca il rinnovato re dei maxiscooter che Yamaha presenta nella versione più sportiva e potente mai realizzata in venti anni di storia del segmento. Con un motore di cilindrata incrementata a 560 cc e un design della carena più snello e aggressivo, il nuovo Tmax alza l’asticella delle prestazioni regalando una maggiore sportività senza compromettere la guidabilità nel traffico urbano grazie alla gestione elettronica D-Mode (una modalità più soft e una più sportiva). La sesta generazione del Tmax sarà disponibile nelle concessionarie dal prossimo mese di dicembre al prezzo di 12.000 euro per la versione standard che diventano 13.800 nell’allestimento Tech Max. Tra le proposte nel segmento delle sport tourer il marchio nipponico offre una vasta scelta per tutti i gusti spaziando tra modelli con caratteristiche e cilindrate diverse da 1300 cc a 700 cc rappresentati da modelli iconici come Fjr (in versione Ultimate Edition AS e AE) , Niken e Tracer. Quest’ultima si presenta con una nuova semicarena corredata da un aggressivo doppio faro anteriore, motore con setting ottimizzato, schermo plexi aerodinamico che può essere regolato con una sola mano.La nuova Tracer 700 sarà disponibile nelle colorazioni Icon Grey, Sonic Grey e Phantom Blue a partire dal prossimo mese di febbraio. Nella gamma Sport Heritage per Xsr 700 e 900 spicca la nuova livrea 80 Black con un’evocativa grafica in nero, rosso e oro sul copri serbatoio e sui fianchetti, un design ispirato al look caratteristico Yamaha degli anni ’80 che vuole omaggiare la Special Edition Yamaha RZ250, la prima generazione dei leggendari modelli a 2 tempi della casa giapponese. Disponibile anche la nuova colorazione Racing Red con il copri serbatoio rosso, bianco e nero, il parafango anteriore in rosso pieno e i cerchi color oro che, in questo caso, celebra le moto da competizione vincenti del passato. Sotto i riflettori anche il nuovo Tricity 300, un modello a tre ruote progettato per i clienti alla ricerca di un urban commuter premium con uno stile distintivo, facile da guidare e sicuro in tutte le situazioni grazie a tecnologie come il Leaning Multi Wheel, Tcs, Abs e Unified Brake System, mentre la praticità è garantita dai dispositivi Tilt Lock Assist e Smart Key. Infine, la famiglia delle Hyper Naked si rafforza con la nuova MT-03 caratterizzata da un look da predatrice “twin eyes” ed equipaggiata con la nuova forcella a steli rovesciati e un serbatoio dal nuovo design più muscoloso. L’entry level della gamma è rappresentato invece dalla nuova MT-125 da motore tecnologicamente evoluto, il design mass-forward e l’aggressivo look MT di ultima generazione. Per il 2020 gli altri modelli MT saranno disponibili in nuove colorazioni come, ad esempio, Icon Blue, Midnight Black e Ice Fluo. (m.r.)
