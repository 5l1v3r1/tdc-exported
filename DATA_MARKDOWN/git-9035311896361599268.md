
# İspanya'da 'toplu tecavüze' cinsel istismar indirimi protesto edildi

Published at: **2019-11-02T13:45:23+00:00**

Author: **Kerem Congar**

Original: [euronews](https://tr.euronews.com/2019/11/02/ispanya-da-toplu-tecavuze-cinsel-istismar-indirimi-protestolara-neden-oldu)

İspanya'da 14 yaşında bir kızla rızası olmadan toplu şekilde cinsel ilişkiye girdiği gerekçesiyle yargılanan beş kişinin, "tecavüz" yerine "cinsel istismar" suçundan hüküm giymesi ülke çapında protestolara neden oldu.
Barcelona'da geçtiğimiz perşembe günü görülen dava sonunda sanıklara 10 ila 12 yıl hapis cezası veren mahkeme olayı tecavüz kapsamına alsaydı, zanlılar 22 yıla varan hapis cezalarına çarptırılacaklardı.
Kararın verilmesinden bir gün sonra Madrid'deki Yargıtay binasının önünde toplanan toplanan kadın hakları örgütleri ve hukukçular İspanya'daki yasaların değişmesi gerektiğini belirterek mahkemenin kararını protesto etti. Gösterilere katılan grup sloganlar eşliğinde tarafların rızası olmadan gerçekleşen her türlü cinsel ilişkinin "tecavüz" kabul edilmesi gerektiğini söyledi.
Konuyla ilgili sosyal medya hesabından düşüncelerini paylaşan Barcelona Belediye Başkanı Ada Colau, kararın 'acımasızca' olduğunu belirterek bu durumun ataerkil yargı sistemininden kaynaklandığını dile getirdi. Colau, "Ben yargıç değilim ve bu zanlıların kaç yıl hapis cezası almaları gerektiğini de bilmiyorum. Ancak bildiğim tek şey var ki, bu olay bir "istismar" değil "tecavüzdür." dedi.
