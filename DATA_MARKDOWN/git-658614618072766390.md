
# 'College moet met politie einde maken aan vuurwerkoverlast'

Published at: **2019-11-04T17:05:00+00:00**

Author: ****

Original: [omroep flevoland](https://www.omroepflevoland.nl/nieuws/175528/college-moet-met-politie-einde-maken-aan-vuurwerkoverlast)


        Burgemeester en wethouders van Urk moeten samen met politie en justitie voor altijd een einde maken aan de vuurwerkoverlast in het dorp. Dat stelt de politieke partij Gemeentebelangen in schriftelijke vragen aan het college.
      
Directe aanleiding is de explosie bij een woning in de nacht van zaterdag op zondag, die waarschijnlijk veroorzaakt werd door een vuurwerkbom. De woning raakte door de explosie zwaar beschadigd.
Volgens Gemeentebelangen heeft een groot deel van Urk al een aantal jaar last van vuurwerk dat te pas en te onpas wordt afgestoken. Daders blijken moeilijk te betrappen. Volgens Gemeentebelangen kan het ze niets schelen dat ze een heel dorp tot last zijn. Mensen die over het vuurwerk klagen zouden in anonieme berichten op sociale media worden bedreigd. Volgens Gemeentebelangen lijkt er nu zelfs een wraakactie te zijn uitgevoerd op bewoners die openlijk geklaagd hebben, al zouden de daders daarbij dan de verkeerde woning hebben uitgekozen.
"Moordaanslag op een gezin" Gemeentebelangen wil van burgemeester en wethouders de toezegging dat het oppakken van de plaatsers van de vuurwerkbom de hoogste prioriteit van de politie wordt. Volgens Anja Keuter van Gemeentebelangen is met de explosie op de Golfoploop een grens overschreden. Ze noemt het een "moordaanslag op een gezin" en wijst erop dat er slachtoffers hadden kunnen vallen als de gasleiding van de woning was geraakt.
Haar partij wil ook weten of het voor getuigen gemakkelijker gemaakt kan worden om via sociale media contact met de politie op te nemen, zodat de daders snel gepakt kunnen worden. Het 0900-nummer van de politie is hiervoor volgens Gemeentebelangen minder geschikt.
ChristenUnie Ook de fractie van de ChristenUnie heeft schriftelijke vragen gesteld aan het college. De partij wil weten of inmiddels bekend is om wat voor soort explosief het gaat. De partij wil verder horen of het college aan politie en justitie duidelijk heeft gemaakt in hoeverre het gevoel van onveiligheid is toegenomen in het dorp door het incident.
WhatsApp ons!Heb jij een tip of opmerking? Stuur ons een bericht op 06 - 52 52 4891 of stuur een mail: rtv@omroepflevoland.nl!
