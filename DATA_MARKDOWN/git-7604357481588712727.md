
# Noord-Afrikaanse valse taxichauffeur verkracht studente in Brussel

Published at: **2019-11-04T17:28:04+00:00**

Author: **Tom Lallemand**

Original: [SCEPTR](https://sceptr.net/2019/11/noord-afrikaanse-valse-taxichauffeur-verkracht-studente-in-brussel/)


        Afgelopen zaterdagavond is een studente in Brussel verkracht door een Noord-Afrikaan die zich voordeed als taxichauffeur. Het slachtoffer, studente aan de ULB, deelde haar verhaal anoniem op Facebook om andere studentes te waarschuwen. 
      
Zaterdagavond was de ULB-studente onderweg naar haar kot nadat ze die avond een studentendoop had bijgewoond in Brussel. Plots werd ze aangesproken door een man in een auto die zei dat hij taxichauffeur was. Hij bood haar een lift aan, waar de jonge vrouw op inging. 
Al snel bleek echter dat de zogenaamde taxichauffeur helemaal geen echte taxichauffeur was en dat hij slechte bedoelingen had. Hij ontvoerde de studente en verkrachtte haar op gewelddadige wijze. Het slachtoffer deed anoniem haar verhaal op Facebook om te voorkomen dat andere studentes hetzelfde zouden meemaken. 
“Hallo allemaal, ik wil graag een pijnlijke ervaring met jullie delen die ik gisterenavond heb meegemaakt”, zo begint ze haar verhaal. “Zaterdag kwam ik terug van een studentendoop en ik was lichtjes aangeschoten. Onderweg naar huis stopte een man met zijn wagen. Hij beweerde dat hij een taxichauffeur was en dat hij me naar huis zou brengen. Vervolgens ontvoerde hij me en heeft hij me verkracht en verwond.”
De valse taxichauffeur zou rondrijden in de buurt van danscafé ‘La Jefke’ in Elsene, Brussel, waar hij op zoek gaat naar dronken meisjes die alleen zijn. Die spreekt hij aan, in de hoop dat hij ze kan misbruiken. Het slachtoffer geeft tot slot ook een persoonsbeschrijving mee. “Op het moment van de feiten droeg hij een uniform van MIVB. Hij had een Noord-Afrikaans accent en reed met een grijze Citroën”, verklaart ze. 
Er werd klacht ingediend bij de politie van Brussel, zo wordt bevestigd. Zij zijn een onderzoek gestart. 
