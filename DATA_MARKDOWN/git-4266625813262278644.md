
# Футбольні фанати з України, Франції та Німеччини влаштували масову бійку у центрі Львова

Published at: **2019-11-07T08:47:00+00:00**

Author: ****

Original: [ZIK.UA](https://zik.ua/news/2019/11/07/futbolni_fanaty_z_ukrainy_frantsii_ta_nimechchyny_vlashtuvaly_masovu_biyku_1685617)


        Близько сотні футбольних фанатів з Німеччини, Франції та України уночі влаштували масову бійку на Галицькій площі у центрі Львова, постраждали двоє поліцейських.
      
 
Про це повідомляє пресслужба поліції.
«6 листопада, близько 23.15 на оперативну лінію102 до поліції надійшло повідомлення про масову бійку, що відбувається на площі Галицькій у Львові», – сказано в повідомленні.
Як зазначається, на місце події негайно були скеровані екіпажі Управління патрульної поліції, бійці спецпідрозділу ТОР, Управління поліції охорони, слідчо-оперативна група та працівники інших підрозділів поліції Львівщини.
Правоохоронці зуміли припинити бійку, участь в якій брали близько ста осіб – футбольні фанати з України, Франції та Німеччини. У відділ поліції доставлено дванадцятьох учасників бійки – з них четверо львів’ян віком 20-22 роки, інші – іноземці.
При цьому під час припинення правопорушення травмовані двоє поліцейських, а також пошкоджено два службові автомобілі
«Зараз правоохоронці встановлюють обставини події та особи учасників бійки. Вирішується питання правової кваліфікації», – додали в поліції.
Нагадаємо, в Одесі внаслідок бійки групи іноземців із місцевими мешканцями загинуло двоє людей, іще один перебуває у важкому стані. Іноземців затримали.
 
