
# Комітет рекомендує Раді ухвалити новий законопроєкт про Пласт

Published at: **2019-11-05T17:00:00+00:00**

Author: ****

Original: [ZIK.UA](https://zik.ua/news/2019/11/05/komitet_rekomenduie_radi_uhvalyty_novyy_zakonoproiekt_pro_plast_1684273)


        Профільний парламентський комітет з питань молоді та спорту рекомендує Верховній Раді ухвалити законопроєкт №0976 "Про державне визнання і підтримку "Пласту" - національної скаутської організації України" у новій редакції з пропозиціями Президента України.
      
Про це повідомляє пресслужба Апарату Верховної Ради.
Як зазначається, комітеті була створена робоча група, до якої увійшли представники пластових  та скаутських організацій, Міністерства фінансів, Міністерства освіти та Міністерства культури.
Відтак, у ході доопрацювання була змінена назва на більш об'єднуючу, а також вилучені норми, що порушують принцип рівності громадських організацій.
У цій редакції законопроєкт стосується пластових і скаутських організацій, а визнання історичного внеску "Пласту" винесено у преамбулу.
Законопроєктом передбачено розробку органами місцевого самоврядування та органами виконавчої влади програм  стосовно дітей та молоді з урахуванням пропозицій пластових та скаутських організацій, а також можливість залучати пластові організації до державних програм.
Окрім цього, органи виконавчої влади та місцевого самоврядування надають матеріальну допомогу, а при затвердженні державного та місцевого бюджетів передбачаються видатки на підтримку програм проєктів пластової та скаутської освітньої програми.
Раніше повідомлялося, що Верховна Рада погодила пропозиції президента щодо ухвалення законопроєкту про державну підтримку та визнання національної скаутської організації "Пласт" та відправила його на доопрацювання комітету.
