
# 'สมศักดิ์'สั่งยุติธรรมโคราช ช่วยเหลือคดีล่อซื้อกระทงเด็ก

Published at: **2019-11-06T04:00:00+00:00**

Author: ****

Original: [เดลินิวส์](https://www.dailynews.co.th/politics/740221)


        รมว.ยุติธรรมสั่งการยุติธรรมนครราชสีมา เร่งช่วยเหลือกลุ่มเด็กและเยาวชน ที่ถูกล่อซื้อกระทงและสินค้าลิขสิทธิ์ คาดมีคนแอบอ้างแจ้งความ พร้อมสั่งการยุติธรรมฯทั้งประเทศเฝ้าระวัง พบกรณีเช่นนี้ เร่งเข้าตรวจสอบเพื่อให้ความช่วยเหลือในทันที
      
เมื่อวันที่ 6 พ.ย. ที่ทำเนียบรัฐบาล  นายสมศักดิ์ เทพสุทิน รมว.ยุติธรรมให้สัมภาษณ์ก่อนประชุมคณะรัฐมนตรี (ครม.) กรณีที่เด็กอายุ 15 ปี ถูกผู้อ้างตัวเป็นตัวแทนลิขสิทธิ์ดำเนินการล่อซื้อจับกุม โดยถูกว่าจ้างให้ทำกระทงรูปการ์ตูนดัง ที่จ.นครราชสีมา ว่า บริษัทเจ้าของลิขสิทธิ์การ์ตูนต่างๆที่อยู่ในประเทศไทย ไม่ได้คิดว่าต้องไปล่อจับกุมเรื่องลิขสิทธิ์ ซึ่งบริษัทเจ้าของลิขสิทธิ์จริงที่ประเทศญี่ปุ่น ไม่ได้มอบหมายให้บริษัทในไทยไปดำเนินการ และคนที่ไปแจ้งความดำเนินคดี ไม่น่าจะได้รับมอบอำนาจจากเจ้าของลิขสิทธิ์ตัวจริง"เรื่องนี้ได้สั่งการให้ยุติธรรมจังหวัดนครราชสีมาไปช่วยเหลือเยาวชนที่ถูกแจ้งความและผู้ปกครอง นอกจากนั้นได้สั่งการให้ไปช่วยผู้ที่ตกเป็นเหยื่อรายอื่นที่ถูกกระทำในลักษณะดังกล่าวด้วย หากรายใดอยู่ควบคุมตัวไว้ในสถานพินินิจ จะให้นำเงินจากกองทุนยุติธรรมไปช่วยเหลือและประกันตัว เนื่องจากเจ้าของลิขสิทธิ์จริงไม่ได้ต้องการให้มีการดำเนินคดีอย่างนั้น หากมีความชัดเจนว่าคนที่ไปแจ้งความไม่ได้รับมอบอำนาจจริง ผู้เสียหายสามารถแจ้งความร้องทุกข์ดำเนินคดีกับคนที่หลอกลวงได้ตามแนวทางของศูนย์ยุติธรรมสร้างสุข กระทรวงยุติธรรมได้ อย่างไรก็ตาม ตนขอให้ยุติธรรมจังหวัดทั่วประเทศเฝ้าระวัง หากพบกรณีในลักษณะเช่นนี้ ให้เร่งเข้าไปช่วยเหลือผู้ได้รับความเสียหาย"  นายสมศักดิ์ กล่าว.ข่าวที่เกี่ยวข้องเด็กขายกระทงขึ้นโรงพัก แจ้งจับคนล่อซื้อกรรโชกทรัพย์
