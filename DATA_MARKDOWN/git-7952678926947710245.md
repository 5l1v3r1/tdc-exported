
# ברוך הבא: 26 נק' לרייס בבכורה בברייקרס

Published at: **2019-11-07T10:40:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=409&docID=327531&lang=HE)

גלן רייס ג'וניר הגיע לניו זילנד ברייקרס לפני פחות מיממה, וכבר הספיק להציג את עצמו במדיה בדרך שלו. אקס הפועל חולון התפוצץ על מלבורן עם 26 נקודות ב-18 דקות בלבד, אבל יצא בעבירה חמישית כבר באמצע הרבע הרביעי. לרוע מזלו, זה לא הספיק לקבוצתו החדשה, שנכנעה 104:101, במה שהיה ההפסד החמישי שלה בשבעה משחקים.
רייס סיפק משחק כמעט מושלם והחטיא רק ארבע פעמים מ-22 זריקות לכל הטווחים. הכוכב החדש ישן של דן שמיר צלף שתיים מארבע מחוץ לקשת, הוסיף ארבע משש לשתיים ו-12 מ-12 מהעונשין. על הדרך סיפק גם שלושה אסיסטים וכל זה בפחות מחצי משחק.
