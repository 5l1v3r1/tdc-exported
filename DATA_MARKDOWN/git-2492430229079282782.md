
# Bezorgde ouders Spijkenisse voeren actie na steekpartij

Published at: **2019-11-04T09:42:17+00:00**

Author: ****

Original: [RTV Rijnmond](https://www.rijnmond.nl/nieuws/188097/Bezorgde-ouders-Spijkenisse-voeren-actie-na-steekpartij)

Aanleiding voor de actie van de ouders is onder meer de steekpartij zaterdagavond in Spijkenisse. In de hal van metrostation Heemraadlaan werd na een ruzie een jongen van 14 jaar neergestoken. De politie pakte na een achtervolging twee uur later een 13-jarige jongen op als verdachte.
Burgemeester Foort van Oosten van Nissewaard deed daarna een oproep aan de jongeren in zijn gemeente om zich uit te spreken tegen het wapenbezit en het gebruik van wapens. "Dit is geen leeftijd om met steekwapens bezig te zijn", zei Van Oosten. "Laat staan deze in te zetten."
Na het incident spraken ouders uit Spijkenisse hun zorgen uit op Facebook over de veiligheid van hun kinderen. "Kunnen we als ouders een keer allemaal de koppen bij elkaar steken, of je nu blauw,wit, groen of zwart bent?", vroeg Patrick van Lith, een van de bezorgde ouders, zich af.
"Onze kinderen in de gemeente kunnen echt niet meer veilig buiten lopen of spelen. Helaas is dat vandaag weer duidelijk geworden", zo luidde zijn bericht zaterdag. "Ik ben van mening dat we als ouders eens samen met de gemeente moeten gaan kijken naar een passende en kloppende oplossing." Andere ouders sloten zich bij Van Lith aan om samen actie te ondernemen.
De politie zegt op de hoogte te zijn van de actie, maar weet niet hoe groot het aantal ouders is dat mee gaat lopen. Van Lith zelf gaat er vanuit dat zo'n 20 ouder meedoen aan de actie en met hem meelopen.
Samen vertrekken de ouders rond 15:30 uur vanaf de Oude Dorpskerk in Spijkenisse en lopen dan richting het gemeentehuis aan de Raadhuislaan.
Daar zal Van Lith vragen om een gesprek met de burgemeester. "We willen graag een avond in een pand laten organiseren, dat we met heel veel mensen daar kunnen gaan praten over de veiligheid van onze kinderen", zegt hij.
Ook overhandigt Van Lith de burgemeester een aantal vragen die de ouders samen hebben opgesteld.
Van Lith wil onder andere dat de burgemeester erkent dat de huidige aanpak van de problemen niet werkt. Samen met de burgemeester en andere ouders wil hij in het gesprek dat hij gaat aanvragen praten over een werkende oplossing. "Ik zeg niet dat ik zelf een oplossing heb, maar wat we nu doen werkt ook niet."
