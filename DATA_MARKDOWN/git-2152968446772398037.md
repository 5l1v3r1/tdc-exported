
# Хазната губи 400 млн. годишно от заетите без договор

Published at: **2019-11-01T15:13:00+00:00**

Author: **Веселина Йорданова**

Original: [Dnes.bg](https://www.dnes.bg/notifikacii/2019/11/01/haznata-gubi-400-mln-godishno-ot-zaetite-bez-dogovor.428197)

Недекларираната заетост нанася вреди за над 400 млн. лв. годишно на бюджета, по данни на НАП.
За целта Асоциацията на индустриалния капитал ще разработи специален под-индекс за нейното измерване, както и конкретни мерки за ограничаването и превенцията й, съобщиха от работодателската организация.
Проектът е финансиран по ОП "Развитие на човешките ресурси".
"Недекларираният труд е най-масовият и неподатлив на промяна компонент на сивата икономика, който води и до влошаване на качеството на работните места. АИКБ има амбицията да предложи конкретни нормативни промени, за да отговори на тези предизвикателства“ посочи Васил Велев, председател на Управителния съвет на АИКБ.
По думите му недекларираната заетост не само ощетява бюджета, но и изкривява конкуренцията и пазара у нас.
Заместник-министърът на труда и социалната политика Зорница Русинова заяви, че крайната цел е хората в България да имат по-високи доходи.
По проекта социалните партньори ще работят заедно. Основен партньор на АИКБ ще бъде КНСБ. "България е прекалено малка икономика, за да си позволим съществен дял на недекларираната заетост", каза Пламен Нанков, вицепрезидент на КНСБ, по време на първата пресконференция по проекта.
Продължителността на проекта е 30 месеца, а одобрената безвъзмездна финансова помощ за неговото изпълнение е в размер на 2 033 230 лева, от които 1 728 245.90 лв. европейско и 304 984.57 лв. национално съфинансиране.
