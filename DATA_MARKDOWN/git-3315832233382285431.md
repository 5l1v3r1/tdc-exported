
# ISIS confirmă moartea lui al-Baghdadi și anunță cine este noul lider

Published at: **2019-11-01T07:20:03+00:00**

Author: **Jurnal.md**

Original: [Jurnal.md](http://jurnal.md/ro/news/4d5124d835f529a8/isis-confirma-moartea-lui-al-baghdadi-si-anunta-cine-este-noul-lider.html?utm_source=RSS&utm_medium=RSS&utm_campaign=RSS)


        Gruparea teroristă Stat Islamic a confirmat joi moartea fostului său lider, Abu Bakr al-Baghdadi, ucis duminică dimineața în cadrul unei operațiuni americane în nordul Siriei și a anunțat că Abi Ibrahim al-Hashimi al-Quraishi este succesorul acestuia, potrivit Le Figaro, potrivit Mediafax.
      
„Soldații Stat Islamic îl plâng pe comandantul credincioșilor, Abu Bakr al-Baghdadi”, a informat gruparea teroristă prin intermediul unui mesaj.
Președintele Statelor Unite, Donald Trump, a anunțat duminică, în cadrul unui discurs, că liderul grupării teroriste Stat Islamic, Abu Bakr al-Baghdadi, a murit în Siria. Președintele american a informat că militarii americani l-au încercuit pe Baghdadi, iar acesta și-a detonat vesta cu explozibili pe care o avea asupra sa.
Abu Bakr al-Baghdadi, pe numele său real Ibrahim Awwad Ibrahim al-Badri, a devenit unul dintre cei mai căutați teroriști din lume în 2014, după ce teroriștii grupării Stat Islamic au capturat orașul irakian Mosul.
Născut în 1971, la nord de capitala irakiană, Bagdad, al-Baghdadi era cleric la o moschee din Irak în 2003, în timpul invaziei americane. El a fost membru al grupării Al Qaeda și a proclamat așa-numitul „califat” al Stat Islamic în Irak și Siria în 2014.
