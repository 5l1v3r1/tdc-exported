
# У ІДІЛ пообіцяли США помсту за смерть аль-Багдаді

Published at: **2019-11-01T02:48:00+00:00**

Author: ****

Original: [DT.ua](https://dt.ua/WORLD/u-idil-poobicyali-ssha-pomstu-za-smert-al-bagdadi-328078_.html)

Терористи з угруповання "Ісламська держава Іраку та Леванту" (ІДІЛ) розмістили в інтернеті на одному з своїх ресурсів аудіозапис, у якому присяглися помститися США за загибель беззмінного лідера угруповання Абу Бакра аль-Багдаді у результаті спецоперації американських спецпризначенців, повідомляє 31 жовтня інформаційне агентство Reuters.
"Остерігайтеся помсти для свого народу та своїх братів і сестер по вірі та віровідступників, виконуючи волю командира віруючих у його останньому звуковому посланні та наближаючись до Бога кров'ю політеїстів... Ми оплакуємо вашу смерть, вождь правовірних", – сказано у повідомленні.
Як повідомлялося, американські спепризначенці ліквідували Абу Бакра аль-Багдаді в ніч з 26 на 27 жовтня під час спецоперації в сирійській провінції Ідліб, схваленої Дональдом Трампом тиждень тому.
Американський президент підтвердив, що ватажок ІДІЛ убитий, пославшись на результати тесту ДНК. 31 жовтня Міністерство оборони США оприлюднило уривок з відеозапису спецоперації з ліквідації ватажка терористичного угруповання.
ЗМІ неодноразово повідомляли про смерть аль-Багдаді, проте згодом ця інформація не підтверджувалася.
На початку лютого аль-Багдаді пережив замах при невдалій спробі перевороту в угрупованні. В ІДІЛ оголосили винагороду за "голову" головного змовника.
Детальніше про угруповання ІДІЛ і стратегії боротьби з нею читайте в матеріалі Олександра Коренькова "Друге відродження "Ісламської держави" в тижневику "Дзеркало тижня. Україна".
