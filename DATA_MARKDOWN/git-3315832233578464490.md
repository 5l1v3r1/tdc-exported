
# În RM se desfăşoară al doilea tur al alegerilor locale; Jurnal.md și Jurnal TV vă informează cu știri la minut

Published at: **2019-11-03T04:00:00+00:00**

Author: **Jurnal.md**

Original: [Jurnal.md](http://jurnal.md/ro/news/0d66f8352beed83a/in-rm-se-desfasoara-al-doilea-tur-al-alegerilor-locale-jurnal-md-si-jurnal-tv-va-informeaza-cu-stiri-la-minut.html?utm_source=RSS&utm_medium=RSS&utm_campaign=RSS)


        Alegătorii cu drept de vot din Republica Moldova sunt așteptați din nou, astăzi, la urnele de vot pentru al doilea tur al alegerilor locale generale, în cadrul cărora urmează să fie aleşi 384 de primari. Pentru a fi informați la minut despre cum se desfășoară scrutinul, stați cu ochii pe Jurnal.md și Jurnal TV pe parcursul întregii zile!
      
Secţiile de vot se vor deschide la 7:00 şi se vor închide la 21:00. În buletinele de vot vor fi înscrişi primii doi candidaţi care au întrunit cel mai mare număr de voturi la alegerile din 20 octombrie.
Votarea în cadrul celui de-al doilea tur al alegerilor locale generale se va efectua în baza aceloraşi liste electorale utilizate la primul tur de scrutin.
În primul tur de scrutin pentru funcţia de primar general al Chişinăului, candidatul Partidului Socialiștilor, Ion Ceban şi Andrei Năstase, preşedintele Partidului Platforma „Demnitate şi Adevăr”, au obţinut cele mai multe voturi, 41% şi, respectiv, 31%, rezultate similare cu cele obţinute la alegerile din mai 2018. Atunci, în turul doi, Andrei Năstase l-a învins pe Ion Ceban, dar rezultatele alegerilor au fost invalidate de instanţele judecătoreşti, iar după un an și patru luni acestea au fost validate.
La 20 octombrie au fost aleşi 515 primari. Cele mai multe mandate în teritoriu, le-au obţinut Partidul Democrat - 191, fiind urmaţi de socialişti care au câştigat 124 de primării. Blocul ACUM a obţinut 82 de funcţii de primar.
