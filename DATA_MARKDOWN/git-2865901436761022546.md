
# Zlatiborski derbi za vrh, Klonferi protiv Pazaraca za prvi trijumf

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/kosarka/vesti/zlatiborski-derbi-za-vrh-klonferi-protiv-pazaraca-za-prvi-trijumf/341370)

Klubovi iz jugozapadne Srbije dominiraju tabelom domaćeg košarkaškog prvenstva. Kada govorimo o situaciji uoči petog kola, prvo mesto pripada čačanskom Borcu, odmah iza je Zlatibor iz Čajetine, a na trećem mestu je užička Sloboda. Veoma blizu nalazi se i ekipa Novog Pazara. Kako sezona odmiče, postavlja se pitanje ko će na kraju regularnog dela zauzeti čelne pozicije i tako obezbediti sebi učešće u ABA 2 ligi za predstojeću godinu.
A deluje da će meč između Zlatibora i Slobode, koji je na programu ove subote na srpskoj planinskoj lepotici, dati bar deo odgovora na to ko je spreman da u ovoj trci ode sve do kraja. I jedni i drugi za sada imaju samo po jedan poraz, tako da u sasvim lepom raspoloženju dočekuju subotnji susret.
Utakmice između ova dva kluba su redovno odlično posećenje, u Užicu često bude po više od 2.000 ljudi, dok ništa manje interesovanje ne vlada ni u Čajetini. U goste uvek dolazi veliki broj gostujućih navijača, za koje je već najavljeno da će imati posebno mesto u hali. Ipak, neretko se dešava da i u samim porodicama jedan član navija za jedan, a drugi za drugi tim.
Bilo kako bilo, Sloboda se nalazi u zaista užasnoj seriji protiv svojih komšija. Ona datira još iz vremena dok su se oba kluba takmičila u Drugoj muškoj ligi Srbije. Prethodne sezone, u Užicu je sve rešeno u poslednjim sekundama, dok je na Zlatiboru domaćin trijumfovao prilično ubedljivo, uz to ubacivši stotku.
Situacija u dva tabora je nešto drugačija u odnosu na prethodnu takmičarsku godinu. Sloboda se odlučila da već u Superligi prethodne godine krene da uigrava mlade snage za novu sezonu, uzevši kod sebe na pozajmicu Dimitrija Nikolića, Tadiju Tadića i Vuka Đorđevića. To im se maksimalno isplatilo, pošto su prva dvojica trenutno statistički jedni od najboljih košarkaša lige. Uz Dušana Kutlešića i Tevina Fostera, čini se da Ere imaju prilično respektabilan sastav.
Nisu bez oružja ni Zlatiborci. Glavna pretnja po Užičane dolazi od Petra Vorkapića, ali dosta pažnje moraće da se obrati i na Bogdana Riznića, koji je već dugo među Čajetincima, kao i Svetozara Popovića koji za sada prosečno beleži neverovatnih 10,8 asistencija po utakmici.
Vrlo zanimljivo moglo bi da bude i na Voždovcu, gde će OKK Beograd pokušati da probije led i dođe do prve pobede u novoj sezoni. Protivnik, ipak, neće biti nimalo lak, pošto će Klonferi ukrstiti koplja sa ekipom Novog Pazara koji se ove sezone takmiči u regionalnoj ABA 2 ligi.
I upravo će domaći igrati na kartu umora gostujuće ekipe, koja je samo tri dana pre ovog duela odigrala meč protiv Dinamika, takođe u glavnom gradu Srbije. U prethodna dva meča, pored umeća košarkaši OKK Beograda nisu imali ni sreće, pošto su u oba navrata poraženi nakon produžetka i to nakon što su pred poslednji minut regularnog dela utakmice vodili.
Dosta je bilo promena u sastavima obe ekipe, a može se reći da i jedni, a i drugi još uvek krpe rupe. Bar za sada, kod Klonfera se ističu Mihailo Jovičić i Aleksa Marković, dok su u Novom Pazaru “glavni” Tarik Brunčević i Aleksa Novaković.
Prošle sezone se Pazarci nisu najbolje proveli u “Mega Fektoriju”, pošto ih je podmlađeni tim OKK Beograda dobio u veoma važnom meču, kada su se borili za drugo mesto na tabeli. Danas su daleko jači, pa bi tim sa jugozapada zaista mogao da ima problema.
Još jedan derbi će se igrati u Aleksincu, bar prema poziciji timova na tabeli. Domaći Napredak se nakon četiri kola potpuno iznenađujuće nalazi na četvrtom mestu na tabeli sa svega jednim porazom i protiv Dinamika će pokušati da potvrdi da ništa od ovoga nije iznenađenje.
Zaista, Aleksinčani su se stoički potrudili da klub što više približe navijačima, prodat je veliki broj sezonskih ulaznica i domaći košarkaši po običaju mogu očekivati lepu podršku na domaćšem terenu. Najviše se očekuje od Slaviše Bogavca, koji je za sada bio najefikasniji član ovog tima, ali pažnju treba usmeriti i ka Aleksandru Ilkiću, koji je prethodne sezone briljirao u dresu Tamiša.
Vršac će na domaćem terenu dočekati uzdrmani Metalac, koji očigledno oseća posledice toga što je dosta kasnije u odnosu na ostale ušao u pripreme za novu sezonu. Valjevci su za sada upisali svega jednu pobedu u domaćem prvenstvu i to na domaćem parketu, dok su u gostima dva puta ubedljivo poraženi. Sa druge strane, tim iz Banata je u sezonu ušao dosta bolje nego protekle sezone, pa se ovoga puta nada da bi mogao da se plasira u Superligu.
Za kraj, tu je i okršaj dva tima iz donjeg dela tabele. Kolubara će ugostiti fenjeraša Vojvodinu koja je u prethodnom kolu bila veoma blizu iznenađujućeg trijumfa protiv Vršca. Stigle su Lale veliki rezultatski zaostatak, ali nisu uspele da preplivaju goste, koji su poenima sa linije za slobodna bacanja na sekund pred kraj došli do vrednog trijumfa.

        KOŠARKAŠKA LIGA SRBIJE – 5. KOLO
      
PetakDunav – Mladost Zemun 89:95

        Subota17.00: (4,40) OKK Beograd (17,00) Novi Pazar (1,25)18.00: (1,07) Vršac (25,00) Metalac (8,50)18.00: (1,20) Zlatibor (19,00) Sloboda (5,00)19.00: (1,80) Napredak (14,50) Dinamik (2,15)19.30: (1,25) Kolubara (17,00) Vojvodina (4,40)
      
Nedelja19.00: Borac – Tamiš

        Napomena: 
        Kvote su podložne promenama
      

        Piše: Srđan TODOROVIĆ
      
