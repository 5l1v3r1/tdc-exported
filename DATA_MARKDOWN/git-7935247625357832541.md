
# Durakta bekleme ölürsün

Published at: **2019-11-02T01:00:00+00:00**

Author: **Mustafa Özdal**

Original: [OLAY](https://www.olay.com.tr/durakta-bekleme-olursun-15509yy.htm)


        Kaya Ayan...
      
40'lı yaşlarda görecek daha çok günleri vardı.
Geçen hafta saat 01,00 sularında evine gitmek için Davutdede İstasyonu yakınlarında minibüs bekliyordu.
O sıralarda 2 şehir magandası araç sürücüsü de,  birbirleriyle yarışıyordu.
Sürücülerin kullandığı araçlardan biri Kaya'ya çarptı.
Kaya, aracın altında dakikalarca sürüklendi ve ağır yaralı olarak hastaneye kaldırıldı.
Günlerce yoğun bakımda kalan Kaya, önceki gün ölümü yenemedi.
Kaya Ayan, 2 çocuk babasıydı.

        Şimdi o çocuklar yetim.
      
Ailesi Kaya Ayan'ın organlarını bağışladı.
***

        Bursalı Begüm Kartal
      
 henüz 19 yaşında, gencecik bir üniversite öğrencisiydi.
İstanbul Üniversitesi İşletme Fakültesi 1. sınıf öğrencisi Begüm, üstünde çalıştıkları projeyi bitirmek için gittiği arkadaşından eve dönmek için otobüs bekliyordu.
Şehir magandaları bu kez Küçükçekmece'de mesai yapıyordu, heyhat!
Makas atarak ilerleyen iki otomobil önce çarpıştı, ardından otobüs durağına daldı.
Otobüs durağında 8 canın üzerine dalmıştı katil otomobiller.
Korkunç olayda 8 kişi yaralanırken, ağır yaralı olarak hastaneye kaldırılan Begüm, yaşam mücadelesini bir gün sonra kaybetti.

        Begüm'ün organları da tıpkı Kaya gibi bağışlanıp, başka canlara hayat verecek.
      

        ***
      

         
      
Bu kez kurban, 15 yaşındaki bir çocuktu.
İskender Şimşek, arkadaşlarıyla okuluna yürüyordu, az sonra kendisini biçecek servis minibüsünün varlığından habersiz.
Kaldırımdan yürüyen Şimşek ve arkadaşlarına, okula sadece 30 metre kala bir servis minibüsü hızla çarptı.
Şimşek'in körpe bedeni minibüsün altında kaldı.
Ağır yaralanan Şimşek'e ilk olarak çevredekiler yardıma koşarken, Bursa Şehir Hastanesi'ne kaldırılan talihsiz çocuk, tüm müdahalelere rağmen kurtarılamadı.
Şimşek, son bir kez derse giremeden göç edip gitti bu dünyadan.
İskender Şimşek, aynı zamanda kaleciydi.
En büyük hayali profesyonel olmak ve ilk kazandığı parayla annesine bir villa almaktı.
İskender'in sosyal medyadaki son paylaşımı yürekleri dağlıyordu:

        Anneme sözüm var onu villalarda yaşatacağım.
      

        ***
      
Kaya Ayan evli ve iki çocuk babasıydı.
Geride iki yetim çocuk, gözü yaşlı bir eş bıraktı, iki şehir magandası yüzünden!
***
Begüm Kartal, geleceği parlak bir üniversite öğrencisiydi.
İki şehir magandası Begüm'ün geleceğini çaldı.
Begüm, geride acılı bir aile bırakarak göç etti bu diyardan.
***
İskender Şimşek  hem okuyor hem de futbol oynuyordu.
Çalışkan bir öğrenci, sevilen bir çocuktu.
En büyük hayali futbolcu olmak ve büyük bir takımın eldivenlerini giymekti.
İstediği şan, şöhret değil üzerine titrediği annesini iyi yaşatmaktı.
Sorumsuz bir servis şoförü İskender'in hayallerini çalıp, annesine acıların en büyüğü olan evlat acısını tattırdı.
***
 Sarhoş ve sorumsuz sürücüler şu an nerede bilmiyorum, tutuklu veya tutuksuz yargılandıklarından haberim yok.
Ancak bildiğim bir şey var ki, alacakları ceza ne olursa olsun, kurbanların ailelerinin yüreğini soğutmayacak.

         ***
      
 Haberlerde kaza deniliyor ama benim dilim kaza demeye varmıyor. Alkollü araç kullanmanın, yollarda yarışmanın, sürat yapmanın ve makas atmanın nesi kaza?
Ve bu 3 olayla birlikte durakların ne kadar tehlikeli, yeri geldiğinde durak değil mezar olduklarını bir kez daha gösterdi.
Kalemimizde mürekkep bitti yazmaktan ama bir kez daha yazalım:

        Duraklara demir bariyer konulsun, bir can daha gitmeden.
      
