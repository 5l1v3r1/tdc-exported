
# Doctor Sleep, la recensione

Published at: **2019-11-05T00:00:00+00:00**

Author: **Christian Colli**

Original: [Multiplayer.it](https://multiplayer.it/recensioni/doctor-sleep-la-recensione.html)

Oggi Shining è considerato uno dei film horror più influenti e ammirati nella storia del cinema, ma la sua uscita, nel 1980, non fu senza controversie. Stanley Kubrick accorciò la pellicola di quasi mezz'ora nei mesi che seguirono le prime proiezioni mentre Stephen King, che aveva scritto il romanzo omonimo tre anni prima, criticò aspramente il regista per essersi preso un po' troppe libertà nei confronti del manoscritto, specialmente sul finale. Per chi non lo sapesse, alla fine di Shining (il film) l'indimenticabile Jack Torrance di Jack Nicholson insegue la moglie Wendy (Shelley Duvall) e il figlio Danny (Danny Lloyd) nella tormenta che infuria intorno all'Overlook Hotel e muore assiderato, vittima del suo alcolismo e dei poteri diabolici che infestano l'albergo. Nel libro, invece, Jack, ormai completamente posseduto, abbandona l'inseguimento per spegnere in tempo la caldaia in sovraccarico, ma fallisce e l'esplosione che segue distrugge lui e l'albergo. Per anni i fan del film di Kubrick e quelli del romanzo di King hanno dovuto scegliere il loro finale preferito, finché lo scrittore non ha dato al suo The Shining un sequel sotto forma di Doctor Sleep. Al regista Mike Flanagan è spettato quindi il compito di portare il nuovo romanzo al cinema: com'è andata?
