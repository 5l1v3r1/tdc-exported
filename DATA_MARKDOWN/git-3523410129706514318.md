
# 
        دستگیری اعضای شبکه جاسوسی و تحریک‌کننده به تظاهرات در عراق
      

Published at: **2019-11-03T21:23:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637906/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%D8%B4%D8%A8%DA%A9%D9%87-%D8%AC%D8%A7%D8%B3%D9%88%D8%B3%DB%8C-%D9%88-%D8%AA%D8%AD%D8%B1%DB%8C%DA%A9%E2%80%8C%DA%A9%D9%86%D9%86%D8%AF%D9%87-%D8%A8%D9%87-%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D8%B1-%D8%B9%D8%B1%D8%A7%D9%82)

به گزارش بولتن نیوز، به نقل از پایگاه اینترنتی الخلیج الجدید، رادیو صدای عراق اعلام کرد سازمان اطلاعات این کشور شبکه‌ای وابسته به سازمان اطلاعات امارات شامل اعضایی از لبنان و عراق را دستگیر کرده که از گروه‌های معینی در میان تظاهرکنندگان در میدان التحریر و سایر شهر‌های عراق حمایت مالی و فعالیت‌های ضد دولت عراق را سازماندهی می‌کردند.
در این خبر آمده است این شبکه به طور مستقیم با ”طحنون زاید“ مشاور امنیت ملی امارات و مسئول اطلاعات خارجی آن ارتباط داشت که اکنون رایزنی‌ها و میانجیگری‌های گسترده‌ای با طرف‌های غربی برای حل و فصل قضیه با مقامات عراقی انجام می‌دهد.
رادیو عراق همچنین اعلام کرد این شبکه بعد از توقیف عناصری خطرناک در میان تظاهرکنندگان در میدان التحریر کشف شد و تحقیقات، مأموران را به سوی اعضای دیگر آن از جمله دو لبنانی هدایت کرد که معلوم شد مسئول حمایت مالی و اداره فعالیت‌های شبکه‌ای گسترده در عراق بودند و نقشی تاثیرگذار در هدایت تظاهرات کنونی عراق ایفا می‌کردند.
مردم عراق از ماه اکتبر به دلیل شرایط بد اقتصادی و فساد مقامات دولتی دست به اعتراض زده‌اند. در این میان عده‌ای با سواستفاده از شرایط موجود تلاش‌کرده‌اند اعتراضات معیشتی مردم را به انحراف و خشونت بکشانند.
