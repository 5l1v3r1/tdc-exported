
# राजीव गांधी की हत्या के दोषी एजी पेरारिवलन को मिली 1 महीने की परोल

Published at: **2019-11-07T17:56:47+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/rajiv-gandhi-assassination-case-convict-ag-perarivalan-granted-months-leave-to-look-after-ailing-father/271720/)

पूर्व प्रधानमंत्री राजीव गांधी की हत्याकांड के दोषी एजी पेरारिवलन को एक महीने की परोल मिली है। पिछले 28 साल से जेल में बंद पेरारिवलन को तमिलनाडु सरकार ने परोल दी है।
एजी पेरारिवलन को अपने बीमार पिता की देखभाल के लिए गुरुवार को एक महीने के लिए साधारण छुट्टी दी गई थी। पेरारिवलन के पिता अस्वस्थ हैं और उनका इलाज चल रहा है और इसी कारण उन्हें परोल दी गई है। पेरारिवलन को 2017 में इसी तरह के कारण के लिए दो महीने की परोल मिली थी। पेरारिवलन 1991 से जेल में है और वेल्लोर सेंट्रल जेल में उम्रकैद की सजा काट रहा है।
राज्य के एक शीर्ष अधिकारी ने समाचार एजेंसी पीटीआई (भाषा) को बताया, “पेरारिवलन को एक महीने के लिए पैरोल (साधारण छुट्टी) दी गई है, ताकि वह अपने बीमार पिता के पास जा सके।” जेल विभाग द्वारा उनके 76 वर्षीय पिता की स्वास्थ्य स्थिति का हवाला देते हुए दोषी की याचिका के बाद तमिलनाडु सस्पेंशन ऑफ सेंटेंस रूल्स, 1982 के अनुसार छुट्टी दी गई है।
अधिकारी ने कहा, “जिस दिन वह जेल से छूटेगा, उस दिन से 30 दिन की छुट्टी मिल जाएगी।” उन्होंने कहा कि पेरारिवलन को जेल से रिहा किया जाएगा, जिसमें शांति बनाए रखने सहित नियमों के अनुपालन की पुष्टि की गई थी।
