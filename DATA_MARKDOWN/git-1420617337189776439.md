
# Il Corriere della Città | Il Corriere della Città

Published at: **2019-11-02T20:05:35+00:00**

Author: **Mattia Cupellini**

Original: [Il Corriere della Città](https://www.ilcorrieredellacitta.com/ultime-notizie/198025.html)

Nonostante i tre mesi di tempo il cantiere dell’Allargamento della Via Boccea non è ancora terminato.
La scadenza era stata fissata lo scorso 29 luglio proprio ad oggi e servirà emanare una nuova determinazione dirigente con una nuova scadenza almeno per la conclusione del tratto iniziale di Via di Casalotti.
L’allargamento della Via Boccea ha portato la realizzazione di una nuova strada, Via Hoepli, che in un primo momento ha anche migliorato la viabilità.
La quantità dei nuovi immobili ha però peggiorato la circolazione dei veicoli, soprattutto nelle ore di punta, tale da vanificare il vantaggio iniziale.
Il grande nodo dell’incrocio tra Via di Selva Candida e Via Boccea poi non è stato sostanzialmente toccato.
Il vantaggio più grande è sicuramente quello rappresentato dai parcheggi, sia di fronte che di fianco al nuovo supermercato.
Purtroppo però la loro realizzazione non ha nulla a che vedere con il cantiere dell’Allargamento, ma è un’opera direttamente legata alla realizzazione del comprensorio residenziale e commerciale adiacente.
Nel quadro complessivo i parcheggi permettono una riqualificazione notevole dal punto di vista della mobilità, poiché a beneficiare saranno anche i genitori degli alunni della scuola Boccea 590 ed i fruitori della vicina ASL.
Per quanto riguarda il Trasporto Pubblico locale, si è guadagnato in termini di sicurezza sulla fermata Boccea/Selva Candida direzione centro, con la realizzazione del nuovo marciapiede, ma si è perso in termini di qualità dell’attesa sulla fermata Boccea/Casalotti direzione esterna, che non ha più la pensilina.
Come territorio, Selva Candida Casalotti, guadagna sottoservizi e parcheggi, ma non ha continuità di mobilità pedonale su tutto l’intervento.
Per quanto riguarda la viabilità, in questi sette anni di cantiere il quartiere non trae alcun giovamento in termini di percorrenza.
 
