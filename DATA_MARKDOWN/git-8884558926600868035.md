
# Po iztirjenju vlaka pri Zidanem Mostu manjše zamude v prometu

Published at: **2019-11-06T10:17:43+00:00**

Author: **STA**

Original: [Primorske novice](https://www.primorske.si/kronika/po-iztirjenju-vlaka-pri-zidanem-mostu-manjse-zamud)


        Potem ko je ponoči pri Zidanem Mostu iztiril tovorni vlak, potniški in tovorni promet na območju potekata z minimalnimi zamudami, so sporočili s Slovenskih železnic. Kot so pojasnili, je levi tir proge Breg-Zidani Most je zaradi dogodka zaprt, desni pa je bil odprt ob 4.16. Potniški in tovorni promet potekata po desnem tiru.
      
ZIDANI MOST > Kot so še pojasnili na Slovenskih železnicah, je do nesreče prišlo, ko je na železniški postaji Breg iztirila os na podstavnem vozičku 16. vagona tovornega vlaka z 19 vagoni. Vlak je nato z iztirjeno osjo vozil do Zidanega Mosta, kjer je ob prihodu na kretniško območje iztiril. Poškodovanih ni, nastala je gmotna škoda.
Preiskava nesreče poteka, o izrednem dogodku so obveščeni vsi pristojni organi, so sporočili iz Slovenskih železnic. To je sicer že tretja nesreča v zadnjih treh mesecih na tem območju.
Podrobnosti bo ob 11.30 v Ljubljani predstavil direktor SŽ-Infrastruktura Matjaž Kranjc.
