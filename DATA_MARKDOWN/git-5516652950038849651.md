
# Άγριος καβγάς μεταξύ αλλοδαπών στη Ρόδο

Published at: **2019-11-06T16:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425237/agrios-kabgas-metaxy-allodapwn-sth-rodo)


        Επεισόδιο σημειώθηκε το βράδυ του περασμένου Σαββάτου στα Παλιά Σφαγεία μεταξύ αλλοδαπών με αποτέλεσμα να συλληφθεί ένας 33χρονος Σύριος κατηγορούμενος για απόπειρα εκβίασης με απειλή ενωμένη με επικείμενο κίνδυνο ζωής και οπλοφορία.
      
Ο αλλοδαπός που φέρεται να διέπραξε τα παραπάνω αδικήματα σε βάρος 26χρονου από την Παλαιστίνη, προσήχθη χθες το μεσημέρι συνοδευόμενος από το συνήγορό του κ. Μάνο Τεχνίτη, ενώπιον της ανακρίτριας Ρόδου όπου και απολογήθηκε αρνούμενος τις κατηγορίες.
Μετά την ολοκλήρωση της διαδικασίας, ο 33χρονος αφέθηκε ελεύθερος με τον περιοριστικό όρο της εμφάνισής του μία φορά το μήνα στο αστυνομικό τμήμα της περιοχής του.
Σύμφωνα με τη δικογραφία που έχει σχηματιστεί, όλα ξεκίνησαν στις 9 παρά 20 το βράδυ του περασμένου Σαββάτου 1η Νοεμβρίου, όταν κλήθηκε η ομάδα ΔΙ.ΑΣ. στα Παλιά Σφαγεία και της καταγγέλθηκε από τον 26χρονο Παλαιστίνιο πως προτού εμφανιστούν οι αστυνομικοί, ο 33χρονος Σύριος τον απείλησε με ένα αιχμηρό μεταλλικό αντικείμενο για ακόνισμα μαχαιριών, απαιτώντας το χρηματικό ποσό των 300 ευρώ προκειμένου να του επιτρέψει την είσοδό του στο χώρο φιλοξενίας.
Αυτό είχε ως αποτέλεσμα τη σύλληψη του 33χρονου Σύριου και την παραπομπή του στη δικαιοσύνη.
Ο Σύριος πάντως τόσο προανακριτικά όσο και χθες αρνήθηκε τα όσα του καταλογίζονται και ισχυρίστηκε ότι εκείνος ήταν που απειλήθηκε καθώς είναι Εβραίος και όχι μουσουλμάνος όπως είναι οι περισσότεροι αλλοδαποί που φιλοξενούνται στα Παλιά Σφαγεία.
Μάλιστα τόνισε πως όταν μπήκε στο χώρο, οι λοιποί αλλοδαποί άρχισαν να του φωνάζουν και για αυτό αναγκάστηκε να πιάσει στα χέρια του τη λίμα που έχει στη διάθεσή του για να προστατεύσει αν χρειαστεί, τον εαυτό του.
Ο Σύριος αφέθηκε ελεύθερος με περιοριστικούς όρους.
