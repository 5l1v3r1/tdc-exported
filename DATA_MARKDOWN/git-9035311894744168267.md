
# Endonezya: Dini lidere evlilik dışı ilişki suçundan kırbaç cezası

Published at: **2019-11-01T15:05:39+00:00**

Author: **Yalcin Ademoglu**

Original: [euronews](https://tr.euronews.com/2019/11/01/endonezya-ulema-kurulu-uyesi-dini-lidere-evlilik-disi-cinsel-iliski-sucundan-kirbac-cezasi)

Endonezya'nın Açe özerk bölgesinde Şeriat kanunlarının hazırlanmasına katkıda bulunan bir dini lider, evlilik dışı cinsel ilişkiye girdiği gerekçesiyle kırbaç cezasına çarptırıldı.
Geçen eylülde bir plaj kenarında park halindeki arabasında evli bir kadınla yakalanan Açe Ulema Kurulu üyesi Muhlis bin Muhammed, 28 defa kırbaçlandı. Perşembe günü ifa edilen cezalarda din adamının yanında bulunan kadına da 23 kırbaç cezası verildi. 2005'ten beri Şeriat kanunlarının yürürlükte olduğu özerk bölgede din adamının Ulema Kurulundaki görevine de son verileceği açıklandı.
2014'te eşcinsel ilişkinin de yasaklandığı eyalette 2017'de cinsel ilişkiye girdikleri tespit edilen iki kişi 83 sopa cezasına çarptırılmıştı.
Kamuya açık alanda işleme sokulan cezalar gözler dışında tüm vücuda uygulanabiliyor. Gözlere dokunulmamasının sebebi ise cezayı alan kişinin gözlerinin kapatılarak kimliğinin ortaya çıkmasının engellenmesi.
Yüzde 88'ini Müslümanların oluşturduğu 280 milyonu aşkın nüfusuyla Endonezya’da kırbaç cezasını da kapsayan şeriat kanunları, yalnızca Açe eyaletinde uygulanıyor.
Şeriat kurallarına göre eyalette kumar oynamak, zina, alkollü içki içmek, eşcinsel ilişkide bulunmak gibi suçlara kırbaç cezası uygulanıyor. Halkın büyük bir kesimi ve merkezi yönetim bu uygulamanın kaldırılmasından yana.
2017 yılında ülkenin cumhurbaşkanı Joko Widodo bu uygulamayı 'çağ dışı' olarak nitelemiş ve kalkması gerektiğini belirtmişti. Eyalette uygulanan kırbaç cezası birçok insan hakkı aktivistleri tarafından da tepkiyle karşılanıyor.
Ek kaynaklar • AFP
