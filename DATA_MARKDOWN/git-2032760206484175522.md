
# V školách sa bude povinne vyučovať náuka o klimatických zmenách, zavádza to Hnutie piatich hviezd

Published at: **2019-11-06T22:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88884)

6.11.2019 (Webnoviny.sk) – Na talianskych základných a stredných školách sa bude ako povinný predmet vyučovať náuka o klimatických zmenách a udržateľnom rozvoji. Na Twitteri to v stredu oznámil taliansky minister školstva Lorenzo Fioramonti z vládneho Hnutia piatich hviezd.
Taliansko sa tak podľa neho stane prvou krajinou na svete, kde bude tento predmet povinný. Hnutie piatich hviezd, najmä odkedy sa rozpadla jeho bývalá vláda s antiimigrantskou stranou Liga, sa profiluje ako silne proekologická strana.
Nová vláda, ktorú tvorí spolu s Demokratickou stranou, okrem toho výrazne zmenila prístup krajiny k migrantom, z čoho vidno, že odpor voči nim bol len doménou Ligy, ktorej sa Hnutie piatich hviezd v minulej vláde iba prispôsobilo.
Samotný Fioramonti je náklonnosťou k ekologickým hnutiam známy už dlhšie, na začiatku tohto školského roka napríklad vyhlásil, že všetci talianski školáci budú mať plošne ospravedlnenú neúčasť na vyučovaní počas piatkových klimatických demonštrácií.
Viac k témam: demonštrácie, ekológia, ekologický dlh, klimatické zmeny, klimatický štrajk, školstvoZdroj: Webnoviny.sk – V školách sa bude povinne vyučovať náuka o klimatických zmenách, zavádza to Hnutie piatich hviezd © SITA Všetky práva vyhradené.
