
# दिल्ली में वकीलों का प्रदर्शन, रोहिणी कोर्ट की इमारत पर चढ़कर एक वकील ने की खुदकुशी की कोशिश, देखें वीडियो

Published at: **2019-11-06T07:56:48+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/lawyers-strike-enters-third-day-in-protest-against-the-clash-between-police-lawyers-at-tis-hazari-court/271560/)

तीस हजारी कोर्ट परिसर में दो नवंबर को पार्किंग को लेकर शुरू हुए विवाद के बाद हुई हिंसा की घटना के विरोध में दिल्ली की सभी जिला अदालतों में वकीलों का प्रदर्शन बुधवार को तीसरे दिन भी जारी रहा। इसी बीच, रोहिणी कोर्ट की इमारत पर चढ़कर एक वकील ने कथित तौर पर खुदकुशी करने की कोशिश की।
राजधानी की सभी जिला अदालतों के बाहर वकील दिल्ली पुलिस के खिलाफ नारेबाजी और प्रदर्शन कर रहे हैं। वकीलों ने सुबह रोहिणी कोर्ट में लोगों को जाने से रोक दिया और जमकर नारेबाजी की। प्रदर्शन कर रहे वकील इंसाफ की मांग कर रहे हैं। रोहिणी कोर्ट के अलावा साकेत और पटियाला हाउस कोर्ट में भी प्रदर्शन जारी है। साकेत कोर्ट में वकीलों ने कोर्ट के सभी दरवाजे बंद कर दिए हैं और कामकाज ठप है। बार काउंसिल ऑफ दिल्ली के मना करने के बाद भी वकीलों की हड़ताल जारी है।
गौरतलब है कि दो नवंबर की घटना के बाद एक तरफ जहां पुलिस वकीलों के खिलाफ कार्रवाई की मांग कर रहे थे वहीं दूसरी तरफ वकील भी पुलिस के खिलाफ कार्रवाई की मांग कर रहे हैं। पुलिस और वकीलों के बीच टकराव के बाद बने गतिरोध पर चर्चा करने के लिए पुलिस आयुक्त अमूल्य पटनायक और पुलिस के कई वरिष्ठ अधिकारी उपराज्यपाल अनिल बैजल के साथ उनके आवास पर बैठक कर रहे हैं।
