
# สุดซึ้ง!พี่แบกสแตนดี้รูปแม่ เซอร์ไพร้ส์น้องวันรับปริญญา

Published at: **2019-11-02T06:00:00+00:00**

Author: ****

Original: [เดลินิวส์](https://www.dailynews.co.th/regional/739620)


        หนุ่มโพสต์เล่าเรื่องราวสุดซึ้ง นำใบรับปริญญามามอบให้ในวันที่แม่ป่วยมะเร็งจากไปแล้ว พร้อมนำสแตนดี้รูปแม่แบกเซอร์ไพร้ส์น้องชายในวันรับปริญญา ชาวเน็ตดูคลิปซึ้งจนกลั้นน้ำตาไม่ไหว
      
เมื่อวันที่ 2 พ.ย. ผู้สื่อข่าวรายงานว่า สมาชิกผู้ใช้เฟซบุ๊กชื่อ "ไอซ์ ไตรภพ" ได้โพสต์ภาพพร้อมข้อความเล่าถึงเหตุการณ์สุดซึ้งว่า #ความฝันของแม่ความพยายามของลูก คืนหนึ่งขณะที่ผมนอนเฝ้าแม่ที่ป่วยเป็นโรคมะเร็งระยะสุดท้ายอยู่ที่โรงพยาบาล แม่สะดุ้งตื่นพร้อมปลุกผมขึ้นมากลางดึก เนื่องจากมีอาการประสาทหลอนเพราะฤทธิ์ของมอร์ฟีน พร้อมบ่นพรึมพรำออกมาว่า . . .แม่ : ไอซ์ๆ ตื่นได้แล้วๆ สายแล้วๆผม : อะไรแม่ ตีสองอยู่เลย?แม่ : รีบเก็บของๆ รถตู้มารอรับแล้วผม : รถตู้ไหนแม่ แล้วแม่จะรีบไปไหน?แม่ : ก็วันนี้งานรับปริญญาน้องไง แม่จะรีบไปงานรับปริญญาน้อง . . .เมื่อได้ยินประโยคนี้จากปากแม่ที่นอนป่วยติดเตียง น้ำตามันจะไหล มันจุกอกจนพูดไม่ออกเลย เพราะตอนนั้นน้องชายผมเพิ่งเรียนอยู่ปี1เอง . . . สิ่งที่ผมทำไปตอนนั้น คือเปิดรูปน้องใส่ชุดนักศึกษาในมือถือให้แม่ดู และทำท่าเก็บข้าวเก็บของเล่นละครตามน้ำว่ากำลังจะไปงานรับปริญญาน้อง เพื่อเบี่ยงเบนความสนใจ เพื่อให้แม่เขานอนหลับไป. . . . . นี่ใช่ไหม หัวใจของคนเป็นพ่อเป็นแม่ ที่เหนื่อยยากลำบากตรากตรำมาทั้งชีวิต . . . ความรู้สึกนึกคิดก็มีแต่ลูก วันนี้น้องทำสำเร็จตามที่สัญญาแล้วนะแม่ ไอ้เด็กที่โดนพี่กระทืบเพราะไม่ยอมไปโรงเรียน สอบตกได้ที่โหล่ของห้องทุกปี . . . วันนี้มันจบเกียรตินิยมเลยนะ มันโคตรมานะ มันโคตรตั้งใจทำเพื่อแม่เลย ภูมิใจกับน้องเลยละซิ . . . . . .ไอซ์พาแม่มางานรับปริญญาน้องตามที่เคยสัญญาแล้วนะ หวังว่าแม่ได้เห็นภาพเหล่านี้แม่คงภูมิใจปล.หวังว่าเรื่องราวนี้ จะเป็นพลังดีๆ ให้กับทุกคนที่ตั้งใจทำอะไรสักอย่างเพื่อคนที่อยู่ข้างหลังนะครับ ขอให้ผลนั้นสมหวังดั่งใจหมายทุกประการ#สุขสันต์วันรับปริญญา #มีคนรักอยู่จงดูแลให้ดี #วันนี้เมื่อ4ปีที่แล้ว #ครบรอบวันแม่จากไป 
