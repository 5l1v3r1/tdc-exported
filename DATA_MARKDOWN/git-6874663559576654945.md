
# המסחר בבורסת תל אביב ננעל בעליות קלות; IFF טיפסה ב-6.6%

Published at: **2019-11-05T00:00:00+00:00**

Author: **כתבי שוק ההון**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773069,00.html)


        דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים
      
ת"א 35 ת"א 125 בנקים-5 טכנולוגיה ביומד נפט וגז נדל"ן
לחצו כאן לערוץ הטלגרם של מדור שוק ההון בכלכליסט 
17:25 - בורסת תל אביב ננעלה בעליות קלות: מדד תל אביב 35 עלה ב-0.2% ומדד ת"א 125 יציב. בלטו במסחר: מניית IFF קפצה ב-6.6% בראש ת"א 35 - עיקר העליה בשעה האחרונה למסחר, זאת למרות שהחברה פספסה את תחזיות השוק, אך הציגה צמיחה במכירות וברווח ברבעון השלישי.
אל על טיפסה ב-7% - החברה הודיעה היום על מכירת 12 מנועים ברווח המוערך ב-30 מיליון דולר. קב' עזריאלי השלימה את מכירת סופרגז לאלקו - המחיר עלה ל-817 מיליון שקל. קומפיוג'ן זינקה ב-13.4% לאחר העלאת המלצה. אלוט בראש ת"א 90 - התחזקה ב-5.6%, לאחר שדיווחה על עליה של 14% בהכנסות בדוח הרבעוני.
16:40 - מניית אל על מטפסת ב-6.5%. החברה הודיעה היום על מכירת 12 מנועים מסוג Pratt & Whitney 4056-3, ברווח הון המוערך בסך של כ-30 מיליון דולר (לפני מס).
15:15 - קבוצת עזריאלי השלימה את מכירת סופרגז לחברת אלקו בסכום של למעלה ממיליארד שקל: התמורה נטו בניכוי החוב תעמוד על 817.5 מיליון שקל והרווח הצפוי מהעסקה עומד על כ-380 מיליון שקל. אלקו רוכשת בפועל את הבעלות המלאה על חברת גרנית הכרמל, המחזיקה ב-100% ממניות סופרגז.
14:00 - קומפיוג'ן קופצת ב-7.4% אחרי העלאת המלצה בפירמת ההשקעות זאקס ל'קנייה' מ'החזקה'. לפי זאקס, "קומפיוג'ן היא חלוצה בתחום הגנטיקה החישובית והפרוטאומיקה. החברה משלבת את הדיסציפלינות של מתמטיקה ומדעי המחשב עם ביולוגיה מולקולרית על מנת לשפר את הבנת חקר הגנים והחלבונים. המומחיות של קומפיוג'ן משמשת לפיתוח טכנולוגיות שמאפשרות לשפר משמעותית את המחקר בגילוי תרופות".
יצרנית התרופות דיווחה אתמול על קבלת אישור ה-FDA להתחלת ניסויים קליניים בתרופה COM902 של קומפיוג'ן, לטיפול בחולים עם גידולים ממאירים. השלב הראשון של הניסוי צפוי להתחיל בתחילת 2020 בארה"ב.
12:30 - מניית נטו מלינדה מטפסת ב-4% ומרכזת את המחזור הגבוה בבורסה - יותר מ-23 מיליון שקל לעומת ממוצע יומי של 217 אלף שקל במניה זו בשנה האחרונה.
דוחות אלוט: ספקית מוצרי בינת הרשת והאבטחה לספקי התקשורת דיווחה על עלייה של 14% בהכנסות הרבעון השלישי של 2019, שהסתכמו ב-27.6 מיליון דולר. ההפסד הנקי (Non-GAAP) עמד על 1.9 מיליון דולר או 5 סנט למניה, בהשוואה להפסד נקי של 1.1 מיליון דולר או 3 סנט למניה, ברבעון השלישי של 2018.
אנליסטים בשוק חזו לחברה הכנסות של 27.47 מיליון דולר והפסד נקי של 5 סנט למניה. החברה אישרה את התחזיות הקודמות שלה וצופה ל-2019 כולה הכנסות בטווח שבין 106 ל-110 מיליון דולר, המשקפות צמיחה שנתית דו ספרתית.
ארז ענתבי, נשיא ומנכ"ל אלוט, אמר כי : "אנו מרוצים מהמשך הצמיחה בהכנסות לעומת שנה קודמת, ודבקים ביעדי האסטרטגיה וביעדים שהצבנו לטווח הארוך. חתמנו בהצלחה על מספר עסקאות חדשות ומשמעותיות בחודשים האחרונים. רשימת ההזדמנויות העסקיות נותרה גבוהה ואנו צופים להיכנס ל-2020 עם צבר הזמנות משמעותי אשר יאפשר לאלוט להאיץ את קצב הצמיחה וההכנסות". מניית אלוט נחלשת ב-0.9%.
11:30 - מניית מנרב מתחזקת ב-2.8% על רקע הניתוח של כתב כלכליסט יניב רחימי: "חברת הנדל"ן הוותיקה נסחרת בדיסקאונט ביחס להון החשבונאי תחת כובד החברה־הבת ההפסדית קוואליטס ומיזם קבלני כושל. אלא שהרוח השתנתה: המכרזים הגדולים מתרבים, צבר הפרויקטים לביצוע עולה וגם התחזית של קוואליטס אופטימית".
9:45 - המסחר בבורסת תל אביב נפתח בעליות קלות - המדדים המובילים ת"א 35 ות"א 125 מטפסים ב-0.2%, קבוצת דלק מתחזקת ב-2.2% וממשיכה בתנופה החיובית לאחר השלמת שתי עסקאות משמעותיות בתחילת השבוע. בזק מטפסת ב-2.2% לאחר ירידה של 2.6% אתמול, IFF עולה ב-1.2% לאחר הדוחות.
7:50 - חילופי דורות באימפריה של יצחק תשובה. בשבועות הקרובים, לאחר השלמת עסקת שברון, צפוי מנכ"ל קבוצת דלק אסי ברטפלד לפרוש מתפקידו לאחר יותר מ־16 שנה בתפקיד ו־30 שנה בקבוצה. המועמד המוביל ומי שצפוי על פי הערכות בשוק ההון ומקורבים לדלק ולבעל השליטה יצחק תשובה להתמנות למנכ"ל הקבוצה, הוא המשנה למנכ"ל קבוצת דלק עידן וולס.
7:35 - הבורסה בתל אביב תפתח את יום המסחר לאחר הנעילה החיובית אתמול בוול סטריט - שלושת המדדים המובילים בניו יורק ננעלו בשיא כל הזמנים. דאו ג'ונס ו-S&P 500 עלו ב-0.4% כל אחד, נאסד"ק טיפס ב-0.6%.
IFF פספסה את תחזיות האנליסטים: חברת תמציות הטעמים הדואלית שרכשה את פרוטרום הישראלית פירסמה אתמול לאחר נעילת המסחר בניו יורק את הדוחות לרבעון השלישי של 2019. הרווח הנקי של IFF עלה ל-127.1 מיליון דולר או 1.13 דולר למניה, לעומת 95.6 מיליון דולר או 1.17 דולר למניה ברבעון השלישי של 2018, הרווח המתואם ברבעון עמד על 1.2 דולר למניה.
ההכנסות עלו ל-1.27 מיליארד דולר לעומת 907.5 מיליון דולר בתקופה המקבילה אשתקד. אנליסטים בשוק חזו ל-IFF רווח נקי של 1.33 דולר למניה, רווח מתואם של 1.53 דולר למניה והכנסות של 1.29 מיליארד דולר. המניה שמרה על יציבות במסחר המאוחר לאחר פרסום הדוחות.
הבורסה המקומית ננעלה אתמול ביציבות - המדדים ת"א 35 ות"א 125 ננעלו ברמת הפתיחה. קבוצת דלק ודלק קידוחים בלטו עם קפיצות של 5.6% ו-4.3% בהתאמה, על רקע העסקאות המשמעותיות שעליהן דיווחה שלשום קבוצת דלק. אנרג'יאן התחזקה ב-1.6% לאחר עדכון משאבים מכריש.
