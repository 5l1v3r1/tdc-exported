
# Як штучний інтелект і чат-боти змінять наші подорожі

Published at: **2019-11-01T18:00:00+00:00**

Author: ****

Original: [НВ](https://techno.nv.ua/ukr/technoblogs/shtuchniy-intelekt-yak-nashi-podorozhi-zminyatsya-zavdyaki-tehnologiyam-50051090.html)

Марина Шумаєва
Співзасновниця сервісу з підбору морських подорожей CruiseBe
Під час тревел-конференцій неодноразово порушуються різні теми майбутнього сфери подорожей, при цьому часто-густо виходить, що ми класифікуємо тренди не більше ніж п'яти різних напрямків. Раніше ми говорили про віртуальну і доповнену реальності, а також про силу пошукачів і агрегаторів. Настав час проаналізувати майбутнє штучного інтелекту в сфері подорожей.
Стисло тему штучного інтелекту і чат-ботів я вже викладала в цьому матеріалі. Не дивно, що тревел-індустрія стала однією з піонерів розвитку цього напряму. Умовно тему штучного інтелекту в сфері подорожей можна розділити на два різних сегменти: видимий для туриста і прихований.
Чат-боти і віртуальні тревел-агенти належать якраз до видимого сегмента. Хоча, відверто кажучи, це визначення вже теж є досить умовним. Віртуальні асистенти щільно увійшли в наше життя. Нікого не дивує питання телефону про погоду на завтра, хтось просить смартфон зателефонувати до своєї доньки чи друга, дехто просить асистента увімкнути улюбленого виконавця. Але це вже фактично в минулому.
Зараз ми перебуваємо на етапі звикання і практичного використання даних технологій. Дедалі більше людей починають користуватися різними інтерпретаціями «розумних будинків» у вигляді Google Home, Amazon Alexa або подібних до них. Це є вкрай популярним у США і Канаді, згодом цей тренд заполонить і Європу.
І якщо такий помічник поки сприймається як розвага, і основні питання до нього — це питання про погоду, курс валют, програму передач або прохання вимкнути світло в спальні і закрити жалюзі, то згодом через нього будуть замовляти Uber або суші на вечерю.
А далі подібні асистенти, чат-боти компаній, онлайн-агрегатори стануть віртуальними тревел-агентами, розміщеними у людини в телефоні або будинку. А отже, просто голосом можна буде спланувати собі подорож від А до Я. Програма буде здатна забронювати переліт, таксі до аеропорту, машину в оренду, готель, круїз, екскурсії, а втім, все що завгодно. Вона повністю замінить звичних нам тревел-агентів і при цьому дані послуги не братимуть з нас плату за їх використання, це буде вирішуватися на рівні B2B (бізнес-бізнесу).
Якщо не заглиблюватися настільки в майбутнє, то можна впевнено стверджувати, що найближчі кілька років чат-боти, які спілкуються за допомогою діалогів в месенджерах, стануть такими, що абсолютно не відрізнятимуться від людини. У нашому стартапі CruiseBe ми проводили експеримент зі спілкування нашого бота з реальними людьми — дивно, але траплялися випадки, коли після 5 хвилин спілкування людина не усвідомлювала, що вона спілкується з роботом. При цьому ми використовували досить простий штучний інтелект з елементами нейролінгвістичного програмування.
Наведена ситуація, до речі, цілком може бути застосована до багатьох туристичних лідерів. Незважаючи на те що практично всі вказують те, що турист спілкується з ботом, штучний інтелект настільки товариський, що неможливо відразу зрозуміти, що це робот. Сьогодні стандартні боти з розпізнаванням мови можуть підтримати понад 40 тис. різних тем!
Найцікавіше те, що все вищевикладене є лишень вершиною айсберга! Основна робота зі штучним інтелектом припадає на внутрішні розробки компаній, і пересічний турист навіть не помічає, що з ним «попрацювала» спеціальна програма.
Уже зараз чимало компаній використовують ці методики для поліпшення досвіду туриста. Причому ця система взаємовигідна — клієнт отримує кращий досвід і він стає лояльним до глобального бренду. Будемо відвертими, адже лояльних користувачів booking важко перевести на airbnb іліexpedia і навпаки.
Основою цих методик є так звані «детерміновані алгоритми» — процеси, які можуть передбачити подальші бажання мандрівника. Спочатку вони базувалися на банальних перевагах конкретної людини. Відтак було підключено машинне навчання, яке уніфікувало і об'єднало певні критерії для цілої категорії мандрівників.
Отже, зараз сайт бронювання готелів вже заздалегідь знає ваші бажання і, базуючись на аналітиці та машинному навчанні, він зможе прогнозувати ваші наступні переваги. За фактом клієнт, сам не знаючи того, стає жертвою аналітичної обробки штучним інтелектом, за якої йому видаються кращі варіанти, які людина могла б самотужки не знайти. Хороший момент — життя стає простіше! Негативний момент — ми дедалі більше стаємо залежними від програм. Але в даному випадку ми навіть не можемо бути проти, бо ми не знаємо, що вони були використані. Або в майбутньому, що ми були використані ними.
Ця концепція цікава тим, що мандрівник стає байдужий до лідерів ринку або до конкретних брендів. Певні програми будуть просто генерувати найоптимальніші маршрути, при цьому пропонуючи конкретні готелі, машини і авіалінії. Наразі лідери ринку переконують нас у тому, що дані системи абсолютно автономні і незалежні, тобто програма не може лобіювати інтереси певного бренда. На перше місце виходять ціни, зручність, незалежні відгуки і рейтинги. І якщо бренди не зможуть на це впливати, то штучний інтелект зможе пропонувати найзручніші варіанти. Вірити чесності програм чи ні — час покаже.
Сучасна «революція» штучного інтелекту приводить нас до одного дивовижного факту, за якого у виграші лишаються практично всі: сайти агрегатори і провайдери штучного інтелекту; готелі / тревел-агенти / сервіси з найкращим рейтингом і найбільш прийнятними показниками для клієнта, які вибирає безпристрасний ІІ; туристи, які покладаються на ІІ і, швидше за все, отримують максимально комфортний результат за критерієм ціна-якість-звички.
Тож у найближчі кілька років, при використанні штучного інтелекту виграватимуть і якісні провайдери послуг, і благонадійні туристи. Можливо, за 5-10 років ми зустрінемо «тревел-тролів», які намагатимуться порушити алгоритми, але часто-густо штучний інтелект розумніший за такі атаки, адже завдяки машинному навчанню він постійно вдосконалюється. Відповідно, штучний інтелект так чи інакше захопить цю індустрію у найближчому майбутньому. Можна вести суперечку про терміни, проте факт очевидний.
Окремо варто обговорити вплив соціальних мереж, але про це подискутуємо в наступному матеріалі.
