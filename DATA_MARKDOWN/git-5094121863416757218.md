
# Rodilý Pražák? V Praze spíše výjimka

Published at: **2019-11-01T04:55:00+00:00**

Author: **Pavel Cechl**

Original: [Deník.cz](https://www.denik.cz/regiony/rodily-prazak-v-praze-spise-vyjimka-20191101.html)

Z dat, která statistici uveřejnili, se ale dají odvodit i další zajímavé věci. Například to, že v podstatě kontinuálně – s výjimečnými ročními odchylkami opačným směrem – rostou rozdíly mezi výdělky mužů a žen, a to v neprospěch hezčí poloviny lidstva.
Zatímco v roce 2011 takzvaný gender pay gap, neboli průměrný rozdíl mezi příjmy mužů a žen dosahoval  v soukromých firmách 14,7 procenta, loni to bylo již 17,8 procenta. Ve státním a veřejném sektoru se během toho samého období zvýšil ze 14,2 na 16,3 procenta.  „V obou sférách, podnikatelské i nepodnikatelské, jsou největší rozdíly mezi ohodnocením práce mužů a žen ve věku 40 až 49 let,“ konstatují statistici.
Podle statistiků je rozdíl daný například nižší odpracovanou dobou kvůli rodičovské dovolené a nižším podílem žen na vyšších pozicích.
Nejedná se samozřejmě pouze o pražský problém. Ženy berou méně v České republice, ale i v celé Evropě. V hlavním městě Česka je však průměrný rozdíl vyšší než v celé Evropské unii. „Ženy v EU vydělávají  v průměru o 16 procent méně než muži. V roce 2018 činil rozdíl 16,2 procenta,“ říká Christian Wigand z tiskového oddělení Evropské komise.
Na druhou stranu v řadě dalších parametrů jsou na tom Pražačky lépe než mužští obyvatelé hlavního města. Například v tom, jakého věku se mohou dožít.
Muži z hlavního města se totiž mohou dožít v průměru 78,3 roku, u žen je to téměř  o pět let více. „V mezikrajském srovnání je naděje dožití při narození u mužů  v Praze nejvyšší ze všech krajů,“ konstatuje Český statistický úřad. Ženy jsou při srovnání krajů mezi prvními třemi.
S přibývajícím věkem se samozřejmě naděje dožití zvyšuje. Pro každý věk se totiž vypočítává pro celou populaci se všemi nemocemi a riziky. Pětašedesátiletá žena z Prahy tak má šanci, že bude žít v průměru ještě přes dvacet let, stejně starý muž pak více než sedmnáct roků.
Ukazatel naděje dožití však neříká nic o kvalitě života, který člověk prožije. Proto statistici používají další ukazatel udávající průměrný počet let života, který osoba prožije ve zdraví, tedy bez zdravotního omezení. Ten se u pětašedesátníků pohybuje v délce 8,4 roku, u stejně starých žen pak 8,9 roku.
Delší život se projevuje  v mnoha aspektech života, například sňatcích. Za posledních deset let se průměrný věk ženichů a nevěst stojících poprvé před oltářem zvýšil zhruba o 1,5 roku.  U těch prvních už je daleko za třicítkou.
Časnější úmrtnost mužů je tak zřejmě důvodem, proč je v současnosti v Praze průměrný věk žen vyšší. Také se o své zdraví více starají. alespoň podle návštěvnosti ambulantních lékařů, kam chodí téměř dvakrát častěji než jejich protějšky. Podobně to se zastoupením obou pohlaví vypadá i v ordinacích fyzioterapeutů.
