
# ماهان ایر از نیمه دسامبر دیگر به رُم و میلان پرواز نخواهد داشت

Published at: **2019-11-02T19:42:21+00:00**

Author: **یورونیوز فارسی **

Original: [euronews](https://farsi.euronews.com/2019/11/02/italy-to-ban-flights-by-iran-s-mahan-air-from-mid-december)

دبیر انجمن شرکت‌های هواپیمایی ایران تایید کرد که پروازهای شرکت هواپیمایی ماهان به رُم و میلان تنها تا نیمه دسامبر (۲۴ آذر) انجام می‌شود و پس از آن پروازی به ایتالیا نخواهد داشت.
مقصود اسعدی سامانی در گفت‌وگو با خبرگزاری مهر افزود: «آمریکایی‌ها در راستای ادامه تحریم‌هایی که روی شرکت‌های هواپیمایی ایرانی داشته‌اند اخیرا به ایتالیا فشار آورده‌اند تا جلوی پروازهای ماهان را بگیرد.»
مایک پمپئو، وزیر امور خارجه آمریکا دقیقا یک ماه پیش در سفر به ایتالیا از این کشور به‌طور مستقیم خواسته بود که مانع پروازهای ماهان ایر شوند. پمپئو تاکید کرد که هواپیمایی ماهان در حمایت از فعالیت‌های سپاه پاسداران نقش دارد.
مقصود اسعدی سامانی درباره ادامه پروازهای خارجی این ایرلاین ایرانی ادامه داد: «در حال حاضر پروازهای شرق آسیا برقرار است. اما به نظر می‌رسد فشار آمریکا به سایر کشورهایی که پذیرای هواپیماهای ماهان هستند، برای تحریم این شرکت هواپیمایی ادامه داشته باشد.»
طبق نوشته خبرگزاری مهر و به نقل از سایت فلایت رادار ۲۴، ماهان ایر هم اکنون به شهرهای مسکو و سن‌پترزبورگ در روسیه، سارایوو در بوسنی و هرزگوین و بارسلون در اسپانیا در بین کشورهای اروپایی پرواز دارد و به زودی پرواز به شهرهای رم و میلان لغو می‌شود.
پیش از این فرانسه و آلمان نیز پروازهای ماهان را لغو کرده بودند. بهمن ماه سال گذشته دولت فدرال آلمان مجوز پروازهای شرکت هواپیمایی ماهان‌ایر ایران را لغو و اعلام کرده بود که این تصمیم تنها بر اساس «ملاحظات امنیتی» گرفته شده است. پس از آلمان، فرانسه نیز در فرودین ۱۳۹۸ پروازهای ماهان به مقصد این کشور را لغو کرد.
شرکت هواپیمایی ماهان از سال ۲۰۱۱ در فهرست تحریم آمریکا قرار گرفته است. ایالات متحده آمریکا در آن زمان، این شرکت هواپیمایی را به ارائه خدمات به نیروی قدس سپاه پاسداران و انتقال نیرو و سلاح به لبنان و سوریه متهم کرده بود. هواپیمایی ماهان دومین شرکت بزرگ هواپیمایی در ایران به شمار می‌آید.

        بیشتر بخوانید:
      
