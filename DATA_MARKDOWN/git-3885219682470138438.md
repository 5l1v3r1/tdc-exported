
# בגיל 92, היא נפגשה לראשונה עם אחים יהודים שהצילה בשואה

Published at: **2019-11-04T14:43:00+00:00**

Author: **סוכנויות הידיעות**

Original: [וואלה! חדשות](https://news.walla.co.il/item/3321614)

אישה בת 92 מיוון התאחדה אתמול (ראשון) בפעם הראשונה עם שני אחים יהודיים שלהם סייעה להינצל במהלך השואה. בתור נערה, מלפומניי דינה החביאה שישה מבני משפחת מרדכי לפני שעזרה להם להימלט. המפגש המרגש התרחש במוזיאון יד ושם בירושלים, אחרי יותר משבעה עשורים שבהם לא התראו. בעבר היו אלו אירועים מאוד נפוצים, אולם זה היה ככל הנראה היה אחד האחרונים.
האחים ששרדו, שרה ינאי ויוסי מור, הביאו למפגש את 20 ילדיהם ונכדיהם. "אין מילים כדי לתאר את התחושה הזו", אמרה ינאי לכתבים. "זה מאוד מרגש עבורנו להיות שוב יחד. התחבאנו בבית שלה. היא הצילה את כל המשפחה שלי. שישה אנשים, אי אפשר לדמיין כמה מסוכן זה היה עבורה, עבור המשפחה שלנו, להחביא את כולנו. הם הצילו את חיינו".
גרמניה הנאצית כבשה את יוון בין 1941 ל-1944, ורוב יהדות המדינה, כ-80 אלף איש, נרצחו, רבים מהם במחנה ההשמדה אושוויץ-בירקנאו.
במהלך שנות הכיבוש הגרמני, דינה ושתי אחיותיה הסתירו את משפחת מרדכי במסגד נטוש לפני שהם העבירו אותם לביתם הזעיר כשהמצב הלך והחמיר. האחיות לקחו את אחד הילדים, שמואל בן השש, לבית החולים כשהוא חלה מאוד, חרף הסכנה שהן ייחשפו. הוא מת כעבור כמה ימים.
אחרי שמקום המחבוא של המשפחה התגלה, האחיות עזרו לה לברוח בכיוונים שונים כדי להימנע מתפיסתה. הם שרדו, התאחדו אחרי המלחמה ועלו לישראל. ב-1994 הוכרה דינה כחסידת אומות עולם. מתוך יותר מ-27 אלף חסידי אומות עולם, כ-355 מהם היו מיוון.
