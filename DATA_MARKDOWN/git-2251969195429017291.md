
# Pomiro entra e sigla una doppietta, la Sangiustese agguanta il Chieti

Published at: **2019-11-03T17:05:05+00:00**

Author: **Michele Carbonari**

Original: [Cronache Maceratesi](https://www.cronachemaceratesi.it/2019/11/03/pomiro-entra-e-sigla-una-doppietta-la-sangiustese-agguanta-il-chieti/1320697/)

Condividi10TweetEmail10 Condivisioni
 
 

        Non si interrompe la mini-striscia positiva della Sangiustese che sotto di due reti nella prima frazione contro il Chieti (bis dell’ex Civitanovese Traini) riesce a riequilibrare il risultato nella ripresa e grazie alla doppietta di Pomiro a chiudere sul 2-2, strappando un punto di platino.
      
La cronaca. Mister Senigagliesi, privo di Perfetti, Pezzotti e Mengoni, conferma il 4-3-3 delle ultime uscite inserendo Proesmans dal primo minuto, Scognamiglio a far coppia dietro con capitan Patrizi, Bambozzi in mediana e Boschetti sull’esterno. Partenza a spron battuto del Chieti che guadagna dopo pochi minuti il primo angolo ed al secondo tentativo dalla bandierina fa centro con l’ex Civitanovese Traini, lesto a spedire in fondo al sacco una palla già più volte provvidenzialmente respinta sulla linea di porta. La squadra di casa inizia pian piano a pendere il pallino del gioco provando a guadagnare metri e morale con la sua rete di passaggi. L’accelerazione di Proesmans da il là per la prima sortita dalle parti di Camerlengo, il quale sugli sviluppi di un corner non trattiene la semi-rovesciata di Palladini, ma viene comunque aiutato dalla difesa a liberare. Un altro corner risulta fatale per la Sangiustese ed è ancora il gigante Traini che, ricevuta una sponda, indisturbato nel cuore dell’area trafigge Chiodini per il raddoppio neroverde prima della mezz’ora, chiudendo di fatto la prima frazione.
Nella ripresa mister Senigagliesi si gioca la carta del match winner di Montegiorgio Pomiro, dando inoltre respiro a Romano, Boschetti e Basconi grazie alle forze fresche di Niane, Manari ed Orazzo. Mister Grandoni richiamava invece un acciaccato bomber Traini per inserire Di Marco. Sono però poche le azioni pericolose create su entrambi i fronti. Il match cambia volto e si rivitalizza al 30′, quando, dopo un velleitario tentativo dalla distanza di Palladini, sale in cattedra il gaucho Pomiro che prima accorcia le distanze dal dischetto e dopo, con una magistrale punizione, insacca il 2-2 finale.

        Il tabellino:
      
SANGIUSTESE (4-3-3): Chiodini, Zannini, Basconi (7’ s.t. Orazzo), Bambozzi (5’ s.t. Pomiro), Patrizi, Scognamiglio, Boschetti (12’ s.t. Manari), Proesmans, Mingiano, Palladini Alessio, Romano (10’ s.t. Niane). A disp.: Raccio, Cerbone, Doci, Ercoli, Palladini Mattia. All.: Stefano Senigagliesi.
CHIETI (5-3-2): Camerlengo, Paneccasio (27’ s.t. Marzola), Brattelli, Venneri, Fantauzzi, Brugaletta, Milizia, Mazzolli, Traini (12’ s.t. Di Marco), Bruni (34’ s.t. Bruschi), Bacigalupo. A disp.: Andrei, Vedovato, Gautieri, Lupo, Catalli, Tacchi. All.: Alessandro Grandoni.
TERNA ARBITRALE: Nicoló Dorillo di Torino (Ingenito di Piombino e Pacifici di Arezzo)
RETI: 7’ p.t. e 27’ p.t. Traini, 33’ s.t. (rig.) e 42’ s.t. Pomiro.
NOTE: Ammoniti: Patrizi, Proesmans, Marzola e Venneri. Corner 4-5. Recupero 0’+6’.
