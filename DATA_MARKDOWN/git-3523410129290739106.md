
# 
        «اگر درخت‌ها پای رفتن داشتند» به ایستگاه تصویرگری رسید
      

Published at: **2019-11-04T10:58:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638002/%D8%A7%DA%AF%D8%B1-%D8%AF%D8%B1%D8%AE%D8%AA%E2%80%8C%D9%87%D8%A7-%D9%BE%D8%A7%DB%8C-%D8%B1%D9%81%D8%AA%D9%86-%D8%AF%D8%A7%D8%B4%D8%AA%D9%86%D8%AF-%D8%A8%D9%87-%D8%A7%DB%8C%D8%B3%D8%AA%DA%AF%D8%A7%D9%87-%D8%AA%D8%B5%D9%88%DB%8C%D8%B1%DA%AF%D8%B1%DB%8C-%D8%B1%D8%B3%DB%8C%D8%AF)

به گزارش بولتن نیوز، کمال شفیعی شاعر کودک و نوجوان، در خصوص اثر جدیدش گفت: اخیراً کتابی با عنوان «اگر درخت ها پای رفتن داشتند» را در دست تدوین دارم. این کتاب هم اکنون مراحل تصویرگری را طی می‌کند و گزیده‌ای از شعرهایم برای نوجوانان است که در قالب‌های سپید و نیمایی سروده شدند و ۴۰ تا ۵۰ قطعه شعر را دربرمی گیرد.
وی افزود: مجموعه شعری از من به انتخاب دوست بسیار خوبم مهدی مرادی با عنوان «گربه ویرگول» هم منتشر خواهد شد. این کتاب مجموعه‌ای از ۱۲ اثر از آثارم را برای کودکان دربرمی‌گیرد. هم اکنون مراحل انتخاب شعر‌های کتاب به اتمام رسیده و قرار است هفته آینده اعلام کنند، کدام ناشر کار انتشار کتاب را برعهده خواهد داشت. پس از آن قرارداد انتشار کتاب بسته می‌شود. کتاب «هزار بار بیشتر» را هم در انتشارات مدرسه منتشر می‌کنم.
این شاعر کودک و نوجوان ادامه داد: کتاب «کارکرد گفتمانی سکوت در متن در آثار ادبیات نوجوان» را هم در دست نگارش دارم. این کتاب هم اکنون مراحل ویراست نهایی را می‌گذراند که تا یک ماه دیگر برای انتشار آماده شود. این کتاب را باید در انتشاراتی‌ منتشر کنم که در حوزه نقد ادبی فعال هستند. کتاب دیگرم «نقش سکوت و کارکرد‌های شش گانه آن در ادبیات داستانی و تطبیق ادبیات تطبیقی ایران و جهان» است. در این کتاب کارکرد سکوت را در ۱۰ رمان موفق ایرانی و ۱۰ رمان موفق از کشور‌های دیگر بررسی و نحوه کارکرد سکوت را در این آثار با یکدیگر تطبیق دادم. هنوز ناشر کتاب مشخص نیست.
