
# Середня зарплата штатного працівника на Буковині у вересні становила понад 8 тис. грн.

Published at: **2019-11-01T18:07:00+00:00**

Author: ****

Original: [Погляд](https://pogliad.ua/news/money/serednya-zarplata-shtatnogo-pracivnika-na-bukovini-u-veresni-stanovila-ponad-8-tis-grn-379686)

Середня номінальна заробітна плата штатного працівника підприємств, установ та організацій Чернівецької області у вересні нинішнього року становила 8 338 гривень. Це удвічі вище рівня мінімальної заробітної плати, яка станом на сьогодні становить суму у 4 723 гривні. Про це повідомляють у Головному управлінні статистики у Чернівецькій області.
У відомстві також констатують, що продовжує утримуватися високий рівень диференціації розмірів заробітної плати за видами економічної діяльності.
До видів економічної діяльності з найвищим рівнем оплати праці належать: державне управління й оборона, обов’язкове соціальне страхування (13 025 гривень), серед промислових видів діяльності - добувна промисловість і розроблення кар’єрів (13 490 гривень).
Найнижчий рівень заробітної плати спостерігався на підприємствах з тимчасового розміщування й організації харчування (4 511 гривень), серед промислових видів діяльності - на підприємствах з водопостачання, каналізації, поводження з відходами (8 175 гривень), передає cv.dsp.gov.ua.
