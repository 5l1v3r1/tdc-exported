
# نوجوان ۱۷ ساله از دست آدم ربایان آزاد شد

Published at: **2019-11-02T12:08:00+00:00**

Author: ****

Original: [جامعه خبری تحلیلی الف](https://www.alef.ir/news/3980811079.html)

پلیس آگاهی استان البرز در عملیاتی یک نوجوان ۱۷ ساله که در باغستان کرج ربوده شده بود را از دست آدم ربایان آزاد و دو نفر عامل گروگان‌گیری را دستگیر کرد.
به گزارش فارس، محمد نادربیگی، رئیس پلیس آگاهی استان البرز روز شنبه در گفت‌و‌گو با خبرنگاران گفت: در پی اعلام دریافت گزارشی مبنی بر وقوع یک فقره آدم ربایی در منطقه باغستان کرج رسیدگی موضوع به صورت ویژه در دستور کار پلیس آگاهی استان البرز قرار گرفت.
وی افزود: طی بررسی های اولیه مشخص شد  که نوجوان ۱۷ ساله چند روز پیش درساعت اولیه صبح به منظور کار از منزل خارج شده که پس از چند ساعت افرادی با خانواده وی تماس گرفته و با تهدید آسیب رساندن به وی  درخواست ۷۰ میلیون تومان را دارند.
نادربیگی افزود: تحقیقات کاراگاهان نشان داد که گروگانگیران در یکی از استان های غربی کشور مستقر شده و در فواصل مختلف با خانواده نوجوان ۱۷ ساله تماس گرفته و وی را تهدید به مرگ کرده اند.
ماموران پلیس استان البرز با اخذ مجوز قضایی مخفیگاه گروگانگیران را در غرب کشور شناسایی و دریک عملیات غافگیرانه یکی از آدم ربایان را  دستگیر کردند.
سرهنگ نادربیگی افزود: متهم پس از دستگیری اذعان داشت که با همدستی یکی از دوستانش گروگان را شناسایی و به بهانه کار  او را  سوار خودرو کرده و به یکی از استان های غربی کشور انتقال دادند که همدست وی نیز دستگیر شد.
