
# Gabrijel Dek je hladan kao špricer, Real dobio Baskoniju u poslednjoj sekundi (VIDEO)

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/gabrijel-dek-je-hladan-kao-spricer-real-dobio-baskoniju-u-poslednjoj-sekundi-video/341554)

Vodio je Real dvocifrenom razlikom, potom je sebi zagorčao život i jurio prednost tokom većeg dela drugog poluvremena, ali je imao sreću da u svojim redovima ima Gabrijela Deka. Fantastični Argentinac rešio je da sam završi poslednju akciju na utakmici kada je rezultat na semaforu bio nerešen i pogodio je za nevericu na tribinama - 89:91.
Bio je to pravi revolveraški okršaj na obe strane terena. Real je čak 35 puta šutao sa distance na ovoj utakmici, ali je imao sreću da je pogodio 14 puta. Sa druge strane, Baskonija je šutirala utoliko manje, ali je bila daleko preciznija, pošto je imala 11/21. No, to nije bilo dovoljno...
Gotovo svi procenti su bili na strani Baskonije, čak su njeni košarkaši imali i bolji zbirni indeks, ali ni to nije bilo dovoljno da se na leđa baci moćni Real Madrid. Ekipa Pabla Lasa jednostavno obožava neizvesne završnice, mislili su svi da i večeras na crtu stati Serhio Ljulj, ali Mardiđani su iznedrili novog junaka.
Na semaforu je na oko 20 sekundi pred kraj stajao nerešen rezultat. Loptu je u svoje ruke preuzeo Gabrijel Dek. Trenutak po trenutak bližio se kraj meča, a onda... Argentinac je stao na poludistancu, uspeo je sebi da izgradi čistu poziciju, a lopta je prošla kroz mrežicu kao kap.
