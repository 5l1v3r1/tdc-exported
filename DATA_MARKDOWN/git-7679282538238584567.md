
# दिल्ली पुलिस Vs वकील: ज्वाइंट कमिश्नर ने की प्रदर्शन खत्म करने की अपील, कहा- पुलिसवाले अफसरों पर भरोसा रखें

Published at: **2019-11-05T12:11:52+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-delhi-police-vs-lawyers-delhi-police-personnel-hold-protest-joint-police-commissioner-devesh-srivastava-2833116.html)

शनिवार को तीस हजारी कोर्ट परिसर में पार्किंग को लेकर वकीलों और पुलिसकर्मियों के बीच हुई हिंसा के बाद बौखलाए हजारों पुलिसकर्मियों ने मंगलवार को आईटीओ स्थित पुलिस मुख्यालय पर विरोध प्रदर्शन किया। दिल्ली के पुलिसवाले आरोपियों के खिलाफ कार्रवाई की मांग पर अड़े हुए हैं और जोरदार प्रदर्शन कर रहे हैं। पुलिस कमिश्नर की अपील का भी उन पर कोई असर नहीं दिखा। इसके बाद दिल्ली के ज्वाइंट पुलिस कमिश्नर देवेश श्रीवास्तव ने प्रदर्शन कर रहे दिल्ली पुलिसकर्मियों को प्रदर्शन खत्म करने की अपील की। दिल्ली के पुलिस ज्वाइंट कमिश्नर ने प्रदर्शन में शामिल पुलिसकर्मियों को आश्वासन दिया कि पुलिसवालों पर हमला करने वालों पर उचित कार्रवाई होगी और जो कानूनी प्रक्रिया है, उसे हम पूरा करेंगे। उन्होंने कहा कि पुलिसवाले अपने अफसरों पर भरोसा रखें। हम घायल पुलिस वालों का इलाज कराएंगे। 
उधर, दिल्ली पुलिस कर्मियों के परिवार वाले भी इस प्रदर्शन में शामिल हो चुके हैं। पुलिसकर्मियों के परिवार वाले दिल्ली के राजपथ में सड़कों पर उतर चुके हैं। माना जा रहा है कि प्रदर्शन कर रहे पुलिस वाले अपना प्रदर्शऩ खत्म करने के मुड में नहीं हैं। 
समाचार एजेंसी एएनआई के मुताबिक, दिल्ली पुलिस के ज्वाइंट कमिश्नर देवेश श्रीवास्तव ने प्रदर्शन कर रहे पुलिसकर्मियों से कहा कि आपकी सभी मांगे स्वीकार की जाएंगी। साकेत और तीस हजारी कोर्ट के मामले में एफआईआर दर्ज कर ली गई हैं। जो पुलिसकर्मी प्रदर्शन कर रहे हैं, उनके खिलाफ कोई विभागीय कार्रवाई नहीं की जाएगी।
