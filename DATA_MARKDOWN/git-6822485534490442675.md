
# حسین شریعتمداری: کسانی که دم از سایه جنگ می زنند دروغ می گویند

Published at: **2019-11-07T12:34:00+00:00**

Author: ****

Original: [جامعه خبری تحلیلی الف](https://www.alef.ir/news/3980816038.html)

مدیر مسئول روزنامه کیهان گفت: جنگ منتفی است، اینکه عده ای از سایه جنگ صحبت می کنند، دروغ می گویند، به قول رهبر انقلاب اگر دشمن دست به حماقت بزند، چندین برابر به ضرر خود خواهد بود.
به گزارش خبرگزاری حوزه، حسین شریعتمداری پیش از ظهر امروز در همایش تبیین بیانیه گام دوم انقلاب که در مصلای قدس شهر قم برگزار شد، عنوان کرد: درگیری ما و نظام سلطه ماهوی است.
وی افزود: جایگاه مکتب اسلام قلب انسان ها بوده و برای صدور آن محدود به جغرافیا و مرزها نیستیم، دشمنان بارها و بارها بر ما توطئه های فراوانی تحمیل کرده اند.
نماینده ولی فقیه در مؤسسه کیهان گفت: جورج فریدمن اقرار می کند که مشکل ما با هسته ای ایران نیست، مشکل ما این است که ایران در شرایط دشمنی با آمریکا توانسته به این میزان از اقتدار در منطقه دست یابد.
شریعتمداری بیان کرد: دشمن تمام ترفندهای خود را در چهل سال اخیر به کار برده و نتیجه ای نگرفته و هر تیر آن به سمت خودش کمانه کرده است.
وی با اشاره به اینکه جنگ منتفی است، اظهار داشت: اینکه عده ای از سایه جنگ صحبت می کنند، دروغ می گویند، به قول رهبر انقلاب اگر دشمن دست به حماقت بزند، چندین برابر به ضرر خود خواهد بود.
نماینده ولی فقیه در موسسه کیهان یادآور شد: ما در جنگ تحمیلی حداقل امکانات را نیز نداشتیم، اما امروز موشک های ما با خطای یک متر تمام اروپا را پوشش می دهد.
شریعتمداری تصریح کرد: ترامپ ۴۵۰ میلیارد دلار از عربستان دوشید و علت دریافت این پول را برای دفاع از عربستان در مقابل ایران اعلام کرد؛ در زمان توقیف نفتکش، ترامپ آن را بی اهمیت اعلام کرد، اما در واقع به دلیل شکست مفتضحانه این را بیان کرد.
وی ادامه داد: امروزه دشمن بسیاری از اهرم های قوی را که به حرکت درآورده بود، از دست داده و بیشترین تلاش دشمن صرف تغییر محاسبات در مسئولان و تغییر باورها در مردم می شود.
نماینده ولی فقیه در موسسه کیهان اضافه کرد: در ۵ خرداد ۱۳۹۰ بنیامین نتانیاهو در کنگره آمریکا سخنرانی می کند، او در این سخنرانی می گوید چند بار قبل که در پشت این تریبون آمدم درباره پیشرفت های علمی و هسته ای هشدار دادم، اما امروز شرایط تغییر کرده و باید قبول کنیم نیروی قدرتمندی وجود دارد که با الگوی موردنظر ما مخالف است و در راس آن ایران قرار دارد.
شریعتمداری با تاکید بر اینکه همه جا در منطقه باد به نفع پرچم اسلام ناب می چرخد، مطرح کرد: دشمن امروز به دنبال تغییر محاسبات ما است، برای این کار به عملیات روانی روی می آورد و از طریق انواع رسانه ها این کار خود را عملی می کند.
وی ابراز کرد: ما در عرصه رسانه دارای یک نقطه ضعف هستیم و آن در قسمت سخت افزاری بوده و امکانات در دست دشمنان است، اما نقطه قوت رسانه ای ما پیامی است که صادر می کنیم، ما پیام پرمخاطب داریم و این نقطه ضعف دشمن است.
نماینده ولی فقیه در موسسه کیهان خاطرنشان کرد: ما دو نوع نفوذ داریم، یک نوع نفوذ این است که افراد به خرابکاری می پردازند و هیچ نشانه ای از خود باقی نمی گذارند، اما نفوذی که موردنظر ماست، نفوذ در ساختار نظام بوده و اینکه رهبر انقلاب هشدار می دهند که نفوذی ها در مراکز تصمیم ساز ورود می کنند منظور همین نفوذی هاست، این افراد از خود علائمی بروز می دهند که با آن علامت می توان او را شناخت.
شریعتمداری گفت: دشمن از قبل سقف را تعیین کرده و آن کمرنگ شدن نقش ایران در منطقه است، این مذاکره نیست، بلکه این دیکته خواسته های آمریکا است.
وی اضافه کرد: توان ما چه در جنگ نرم و چه در جنگ نرم از آمریکایی ها بالا است، اما آن را در جنگ نرم به کار نمی گیریم.
