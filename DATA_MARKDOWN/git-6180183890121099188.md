
# Il tiramisù al mojito, campione del mondo

Published at: **2019-11-04T22:00:00+00:00**

Author: **Desirée Spreafico**

Original: [Corriere della Sera](https://bergamo.corriere.it/notizie/cronaca/19_novembre_05/tiramisu-mojito-campione-mondo-caadcf34-ffa2-11e9-86c6-d2f1a0d8af2e.shtml)

Ci vogliono savoiardi, caffè, mascarpone, una spolverata di cacao. Ma per fare il tiramisù più creativo e buono del mondo servono anche: menta, lime e aroma al rum. Gli ingredienti tipici del mojito hanno incoronato Sara Arrigoni, insegnante di Paladina, alla Tiramisù World Cup 2019 di Treviso. «Ancora non ci credo», commenta la 27enne bergamasca che si divide fra l’imminente laurea in Scienze della formazione, le lezioni ai suoi bimbi di terza elementare alla Imiberg e la cucina.
«Ricordo quando avevo tre anni, aiutavo mia zia mescolando il risotto in piedi su uno sgabello perché non arrivavo ai fornelli, a sei anni mi cimentavo in Saint Honoré improponibili». Nessun corso di pasticceria, ma Sara ha continuato a coltivare la propria passione con tanta pratica ed esperimenti culinari. «Il tiramisù è il mio cavallo di battaglia, per caso ho scoperto la competizione e mi sono iscritta per due edizioni alla categoria della ricetta tradizionale, arrivando alle semifinali».
Quest’anno, invece, la candidatura alla categoria della versione creativa e la ricetta del tiramisù con le note del cocktail cubano per eccellenza, nata la sera prima della gara: «Ho inventato versioni diverse; con zucca e amaretti, poi con il parmigiano, ma i miei parenti hanno approvato l’ultima al mojito, così ho deciso di presentarla». Per lei il massimo dei voti; «si sentono tutti i sapori, ma in momenti distinti dell’assaggio», proprio questa particolarità l’ha distinta dagli oltre 600 avversari, tutti concorrenti amatoriali, ed ha così convinto i giudici.
Il premio del concorso di Treviso è un viaggio: Sara Arrigoni, con Fabio Peyla, il comasco vincitore per la categoria della ricetta tradizionale, volerà in Brasile il 19 novembre. «Saremo ospiti dell’ambasciata italiana a Curitiba — racconta l’insegnante — per partecipare alla settimana dedicata alla cucina italiana nel mondo». Ma qual è il segreto per fare un tiramisù così buono? «Dosare gli ingredienti affidandosi al proprio palato, aggiungerli poco alla volta continuando ad assaggiare. Io faccio così».
La ricetta del tiramisù al gusto di mojito è ancora inedita, ma Sara Arrigoni promette di aprire presto un blog di cucina, per condividere tutte le sue creazioni.
