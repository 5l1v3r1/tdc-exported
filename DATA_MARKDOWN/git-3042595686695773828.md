
# Kvinne trolig kvalt av pytonslange

Published at: **2019-11-01T04:30:47+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/kvinne-trolig-kvalt-av-pytonslange/71771666)

36 år gamle Laura Hurst ble onsdag funnet død med en pytonslange kveilet rundt halsen, skriver CNN.

        36-åringen ble funnet livløs, og det ble igangsatt livreddende arbeid, men livet sto ikke til å redde.
      
Politibetjent Kim Riley ved Indiana-politiet forteller til Journal & Courier at Hurst ble funnet på gulvet i huset onsdag kveld. Pytonslangen hang da ganske løst rundt halsen hennes, og personen som fant henne lyktes i å fjerne slangen fra henne.
Den eksakte dødsårsaken er foreløpig uviss, men Hurst skal obduseres fredag.

        - Det ser ut til at hun har blitt kvalt av slangen. Men vi vet ikke det sikkert før etter obduksjonen, sier Riley.
      
Eieren av huset, den lokale politisjefen Don Munson, som selv bor i nabohuset, sier at Hursts dødsfall er en «tragisk ulykke» og at han samarbeider med politiet.
- Jeg har gitt all informasjon til det statlige politiet, sier Munson.
Det fantes ikke mindre enn 140 slanger i huset der Hurst ble funnet.

        - Hun skal ha hatt slanger der selv, sier Riley.
      
Ifølge CNN skal Hurst ha hatt rundt 20 slanger i huset.
Marcel Katz, som representerte Hurst i en pågående skilsmisse, forteller at slanger var så viktig for 36-åringen at det spilte en vesentlig rolle under skilsmisseforhandlingene.
- Slanger var hennes lidenskap. Det var veldig viktig for henne, sier Katz.
Slange som ble funnet rundt Hursts hals var en nettpyton. Den er regnes som verdens lengste slange, og kan bli åtte ni meter lang.
