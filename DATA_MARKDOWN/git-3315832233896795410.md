
# Patru bărbați, trimiși în judecată, după ce au introdus ilegal în țară marfă de larg consum în valoare de 2.000.000 de lei

Published at: **2019-11-01T13:00:28+00:00**

Author: **Jurnal.md**

Original: [Jurnal.md](http://jurnal.md/ro/news/159d5922c085fa84/patru-barbati-trimisi-in-judecata-dupa-ce-au-introdus-ilegal-in-tara-marfa-de-larg-consum-in-valoare-de-2-000-000-de-lei.html?utm_source=RSS&utm_medium=RSS&utm_campaign=RSS)


        Procuratura Generală anunță trimiterea în judecată a patru bărbați care au introdus în țară, din Cernăuți, Ucraina, marfă de larg consum în sumă de aproape două milioane de lei, fără ca să treacă controlul vamal. Suspecții au vârstele cuprinse între 23 și 35 de ani.
      
Aceștia nu sunt la prima abatere de acest fel. Reținerea și trimiterea lor în judecată de către procurorii din cadrul Procuraturii Briceni a devenit posibilă după ce aceștia au comis fapta de contrabandă pentru a doua oară, în baza interceptărilor efectuate de oamenii legii și altor probe pertinente.
În ambele cazuri, aceștia au traversat frontiera vamală prin segmentul verde din extravilanul satului Larga, Briceni.
În primul caz, în octombrie 2018, aceștia au eludat controlul vamal prin segmentul menționat, cu un Nissan Patrol, în care au transportat mărfuri în valoarea vamală, care e mult mai mică decât cea de piață, de peste 760.000 de lei. Însă, în ziua imediat următoare, după ce au depozitat marfa într-o gospodărie din aceeași localitate, aceasta a fost depistată și ridicată de către echipele mobile ale Serviciului Vamal.
În baza informației pe care au obținut-o, forțele de ordine au stabilit suspecții și au aplicat un set de măsuri de investigație, pentru acumularea probelor privind vinovăția lor, inclusiv interceptarea comunicărilor acestora. Caracterul concludent al probelor, însă, a putut fi stabilit după cel de-al doilea episod al crimei.
Astfel, în cel de-al doilea caz, în aprilie 2019, aceștia au comis fapta penală deja cu două autovehicule: Nissan Patrol și Mercedes 410D. Valoarea vamală a mărfii, de această dată, depășea suma de 1.100.000 de lei.  Făptașii au depozitat-o în aceeași localitate, însă în altă locație, într-un depozit. Marfa, însă, a fost depistată și ridicată de către oamenii legii, de asemenea, în ziua imediat următoare.
Cei patru făptași sunt bărbați cu vârste între 23 și 35 de ani. Aceștia au declarat că au transportat marfa ilegal cu scop de comercializare. Marfa era de larg consum: produse industriale, piese, încălțăminte, îmbrăcăminte etc. Atât marfa, cât și autovehiculele au fost ridicate, iar procurorii vor solicita în instanță și confiscarea lor.
Dacă vor fi găsiți vinovați de instanța de judecată, în baza probelor prezentate de Procuratura Briceni, aceștia riscă o pedeapsă cu închisoarea pentru un termen între trei și zece ani. Până la pronunțarea sentinței, procurorii au solicitat și au obținut pentru aceștia interdicția de a părăsi țara.
