
# V predstavi Ôs se združita slovenska in ruska kultura

Published at: **2019-11-06T06:00:00+00:00**

Author: **Ana Cukijati**

Original: [Primorske novice](https://www.primorske.si/kultura/v-predstavi-os-se-zdruzita-slovenska-in-ruska-kult)


        Tretja letošnja predstava SNG Nova Gorica nosi naslov Ôs, podnaslov eksperimentalne predstave pa je Sanje v žanru metafizičnega solipsizma po motivih Milorada Pavića. Gre za predstavo na meji sanjskosti v koprodukciji z ruskim gledališčem Teatr Osobnjak iz Sankt Peterburga v režiji Alekseja Obrazcova. Krstna uprizoritev bo na novogoriškem malem odru drevi in jutri ob 20. uri.
      
NOVA GORICA > Uprizoritev po motivih zbirke zgodb Obrnjena rokavica (1989) srbskega pisatelja Milorada Pavića je nastala v koprodukciji z ruskim gledališčem Teatr Osobnjak iz Sankt Peterburga in režiji Alekseja Obrazcova s slovensko-rusko zasedbo. V različici, ki jo bodo uprizorili na malem novogoriškem odru, bodo zaigrali Kristina Skvarek iz Rusije ter Maja Poljanec Nemec in Janez Starina.
Letošnja tretja predstava SNG Nova Gorica omogoča, da se na enem odru združijo dediči dveh različnih kultur in različnih miselnosti. V središču sta igralki z navidez naključnimi podobnostmi v biografijah. A vsaka s svojimi izkušnjami in slovanskima jezikoma ustvarjata svet, ki ga je mogoče gledati, poslušati in občutiti. “Kar boste videli, ni glavno, kar vam hočemo pokazati,” je napovedal režiser.
Igralki raziskujeta in spoznavata točko ustvarjanja misli, ki ne pozna jezikovnih in socialnih ovir. “Kaj je ta os, na katero je posajen ves ta svet? Zanimivo, da je beseda os videti in slišati osirotelo,” je še dejal režiser pred drevišnjo premiero koprodukcijske predstave našega nacionalnega gledališča in ruskega nevladnega gledališča. “Glavno dogajanje se bo odvilo v glavah gledalcev in za kulisami na odru,” je še razkril.
Predstavo so ustvarjalci pripravili po motivih srbskega pisatelja Milorada Pavića. “Pri Paviću izbereš samo en stavek, ki ga lahko nato razvijaš vse življenje,” je sklenil režiser.
“Avtor je izrazito nagnjen k magičnosti. Uporablja nadrealističen način prikazovanja stvarnosti, zato je ob branju razum v breme,” pa meni prevajalec Bojan Bratina.
“Predstava izhaja iz telesa, ne iz glave. Je brez vsakdanjih parametrov in rutine, je kot sanje - neulovljiva,” je dejala dramaturginja Ana Kržišnik Blažica. “Vrtimo se okoli iste osi, a vsak na svoj način, saj ima svak svojo os. Naj se nihče ne omejuje z omejitvami sveta in naj vsak še naprej gleda na svoj način,” je dodala osrednjo misel, ki je slovenske in ruske ustvarjalce gnala pri pripravi koprodukcije. Koreografinja in obenem pobudnica projekta je bila Rezeda Gajanova, ki je povedala, da gre za gibalno predstavo. Za razkošno kostumografijo pa je poskrbela Anis Kronidova.
Četudi se človeštvo pogreza v pravila in živimo življenje vseh prebivalcev tega sveta, le svojega ne, pa v redkih trenutkih čutimo svojo os, ki se ne ozira na ostalo človeštvo in nam govori, kam naj gledamo in kaj naj mislimo. Dialog dveh mističnih likov bo razpletel tudi mrežo iz vraževerij, ki se le na prvi pogled zdijo arhaična.
“Iracionalno gledališče v naših težkih časih združevanja in ločevanja kultur prispeva k nastanku misli o skupnosti ljudi in svetov, ki so navidez nezdružljivi,” je povedal umetniški vodja Marko Bratuš.
