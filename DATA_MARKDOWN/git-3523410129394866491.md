
# 
        قیمت هر بشکه نفت برنت به ۶۲ دلار و ۱۷ سنت رسید
      

Published at: **2019-11-05T13:16:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638316/%D9%82%DB%8C%D9%85%D8%AA-%D9%87%D8%B1-%D8%A8%D8%B4%DA%A9%D9%87-%D9%86%D9%81%D8%AA-%D8%A8%D8%B1%D9%86%D8%AA-%D8%A8%D9%87-%DB%B6%DB%B2-%D8%AF%D9%84%D8%A7%D8%B1-%D9%88-%DB%B1%DB%B7-%D8%B3%D9%86%D8%AA-%D8%B1%D8%B3%DB%8C%D8%AF)

به گزارش بولتن نیوز، با وجود این که تردید‌هایی در مورد ادامه پایبندی اوپک و سایر تولید کنندگان به توافق کاهش تولید مطرح شده است، قیمت نفت طی روز‌های اخیر به دلیل انتشار آمار‌های مثبت از اقتصاد آمریکا و امیدواری به نتیجه مذاکرات تجاری افزایش یافته است.
بر اساس این گزارش، قیمت هر بشکه نفت برنت امروز با ۴ سنت افزایش به ۶۲ دلار و ۱۷ سنت رسید. قیمت نفت برنت در جلسه قبلی ۰.۷ درصد رشد کرده بود.
با این حال قیمت نفت وست تگزاس اینترمدییت آمریکا که دیروز ۰.۶ درصد افزایش یافته بود امروز با ۴ سنت معادل ۰.۳ درصد کاهش به ۵۶ دلار و ۵۰ سنت رسید.
بازار‌ها در انتظار تمدید احتمالی یا حتی کاهش بیشتر تولید نفت گروه اوپک پلاس در اوایل سال آینده هستند که موجب تقویت قیمت نفت در سال جاری میلادی شده است.
استفن اینز، تحلیلگر بازار نفت در موسسه آکسی تریدر در این باره گفت: «با توجه به عدم هماهنگی در درون اوپک، این سازمان ممکن است در مورد کاهش تولید یا ادامه روند فعلی در ماه ژانویه به اجماع نرسد.»
روسیه تولید نفت خود را از ۱۱.۲۵ میلیون بشکه در روز در ماه سپتامبر به ۱۱.۲۳ میلیون بشکه در ماه اکتبر کاهش داد، اما باز هم به طور کامل به تعهدات کاهش تولید خود به موجب توافق با اوپک پایبند نبود.
سازمان کشور‌های صادر کننده نفت (اوپک)، روسیه و چند تولید کننده دیگر نفت، موسوم به اوپک پلاس از ماه ژانویه اقدام به کاهش ۱.۲ میلیون بشکه‌ای تولید نفت خود کرده اند.
بر اساس نتیجه تحقیق هفته گذشته رویترز، میزان تولید اوپک در ماه اکتبر نسبت به پایین‌ترین رقم ۸ سال گذشته افزایش داشته است. دلیل این افزایش، رشد تولید نفت عربستان پس از حمله به تاسیسات نفتی این کشور بوده است. با این وجود، امیدواری به پایان یافتن جنگ تجاری میان آمریکا و چین و تقویت شاخص‌های اقتصادی سبب شده تا قیمت نفت همچنان بالا باقی بماند.
