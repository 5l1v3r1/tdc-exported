
# Inter, è morto Alberto Rivolta: fu campione d'Italia nel 1989

Published at: **2019-11-03T13:58:00+00:00**

Author: ****

Original: [Repubblica.it](https://www.repubblica.it/sport/calcio/serie-a/inter/2019/11/03/news/inter_e_morto_rivolta_fu_campione_d_italia_nel_1989-240135173/)

MONZA - Lutto nel mondo del calcio. E' morto a Monza Alberto Rivolta, difensore che faceva parte della rosa che vinse lo scudetto dei record con l'Inter di Giovanni Trapattoni nella stagione 1988/89. Rivolta, che avrebbe compiuto 52 anni lunedì, da 25 soffriva di ependimoma midollare, un tumore rarissimo del sistema nervoso centrale che l'aveva costretto sulla sedia a rotelle.
L'Inter lo piange così il proprio sito. "Nato a Lissone, dopo aver militato nelle giovanili nerazzurre all'inizio degli anni '80, aveva debuttato in Prima Squadra il 15 dicembre 1985 in Serie A contro il Como. Nella sua esperienza nerazzurra, tra il 1985 e il 1987 e poi nella stagione 1988-1989, aveva collezionato 7 presenze. La più dolce, quella nella penultima giornata del campionato '88-'89: una partita che lo fece entrare nell'elenco degli eroi della stagione dello scudetto dei record". L'Inter "nel ricordare il coraggio di Rivolta nell'affrontare la malattia, si unisce al dolore dei suoi familiari portando l'abbraccio di tutto il popolo interista".
Rivolta, prima di tornare all’Inter per vincere lo scudetto, aveva fatto una piccola esperienza al Parma e al Cosenza (dove non aveva mai giocato). Successivamente giocò una stagione in C2 nel Livorno e, a soli 25 anni, nel 1992, fu costretto a chiudere la carriera nel Seregno per il sorgere della malattia.
