
# چند خوردنی‌ که می‌توانند موجب بدخُلقی شوند

Published at: **2019-11-04T05:15:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619760/%DA%86%D9%86%D8%AF-%D8%AE%D9%88%D8%B1%D8%AF%D9%86%DB%8C%E2%80%8C-%DA%A9%D9%87-%D9%85%DB%8C%E2%80%8C%D8%AA%D9%88%D8%A7%D9%86%D9%86%D8%AF-%D9%85%D9%88%D8%AC%D8%A8-%D8%A8%D8%AF%D8%AE%D9%8F%D9%84%D9%82%DB%8C-%D8%B4%D9%88%D9%86%D8%AF)


        خوراکی‌هایی که در طول روز انتخاب و مصرف می‌کنیم، بی‌تردید بر خلق و خوی‌ ما تاثیرگذار هستند.
      

        آفتاب‌‌نیوز :
      
افراد در مواقع گرسنگی تند مزاج و کج خلق می‌شوند و این درحالیست که مصرف برخی از مواد غذایی نیز می‌تواند با بروز حال بد همراه باشد.
خوراکی‌ها انتقال‌دهنده‌های عصبی در مغز را تحت تاثیر قرار می‌دهند. این مواد شیمیایی مهم با احساسات مرتبط هستند. به طور مثال انتقال‌دهنده عصبی سروتونین به آرامش فرد کمک می‌کند و دوپامین میزان تمرکز را افزایش می‌دهد.
نوع غذای مصرفی می‌تواند در چگونگی عملکرد این مواد شیمیایی در مغز نقش حائز اهمیتی داشته باشد. از این رو برخی از مواد غذایی این ویژگی را دارند که مانعی بر سر راه انتقال‌دهنده‌های عصبی باشند یا تعادل آن‌ها را در مغز مختل سازند که هر دو این موارد بر خلق و خو تاثیر می‌گذارد.
فست‌فودها از جمله خوراکی‌هایی هستند که مصرف آن‌ها به دلیل تاثیرات مضری که بر مغز دارند توصیه نمی‌شود. نتایج مطالعات پزشکی حاکی از آن است که استفاده از چنین محصولات غذایی فرآوری شده به بروز افسردگی، رفتارهای تهاجمی، اضطراب و دیگر اختلالات روان کمک می‌کند.
همچنین مواد غذایی وجود دارد که مصرف آن‌ها بین مردم شایع است و این درحالیست که اکثر افراد از تاثیرات آن‌ها بر خلق و خو آگاهی ندارند.
سایت "مدیکال دیلی" به برخی از خوراکی‌هایی اشاره کرده که بر خلق و خو تاثیر منفی دارند:
خوردنی‌های شیرین
بسیاری از افراد از خوردن خوراکی‌های حاوی شیرین‌کننده‌های مصنوعی یا قند مازاد لذت می‌برند. هرچند، زیاده‌روی در مصرف این نوع مواد غذایی می‌تواند با اضطراب، تند مزاجی و افسردگی همراه باشد. همچنین وجود مواد قندی در بدن می‌تواند توانایی آن را در مقابله با استرس مختل سازد. علاوه بر این، مصرف شیرین‌کننده‌های مصنوعی با سردرد، اختلالات روحی و میگرن همراه است.
مارگارین
مارگارین و دیگر محصولات مشابه با کره می‌توانند حاوی چربی‌های بد باشند که التهاب و سطح اسیدهای چرب امگا 6 را در بدن افزایش می‌دهد. این ترکیب‌ها بر اسیدهای چرب امگا 3 که تقویت‌کننده‌های طبیعی خلق و خو هستند تاثیر گذاشته و عملکرد آن‌ها را مختل می‌سازد.
قهوه
وجود سطح بالایی از قهوه در بدن در طول روز به اوردوز کافئین منجر می‌شود که ممکن است بر انتقال‌دهنده‌های عصبی و هورمون‌ها تاثیر منفی بگذارد.
نکتار گیاه آگاو
نکتار "آگاو" یک ترکیب طبیعی شیرین و حاوی سطح پایینی از شاخص گلیسمی است. این شیرین کننده از گیاه آگاو که شبیه به کاکتوس است، تهیه می‌شود. این ترکیب که معمولا در شیرینی و سایر دسرها استفاده می‌شود از جمله خوراکی‌های فوق فرآوری شده به حساب می‌آید و باعث می‌شود که ارزش غذایی آن از بین برود. این شربت پس از فرآوری، حاوی مقادیر زیادی فروکتوز می‌شود که مصرف آن عامل بروز سندرم متابولیک است.
