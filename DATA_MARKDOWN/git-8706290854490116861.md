
# Εννέα μέλη πληρώματος νορβηγικού πλοίου απήχθησαν στο Μπενίν

Published at: **2019-11-04T04:30:00+00:00**

Author: ****

Original: [enikos.gr](http://www.enikos.gr/international/682127/ennea-meli-pliromatos-norvigikou-ploiou-apichthisan-sto-benin)

Εννέα μέλη του πληρώματος του υπό νορβηγική σημαία φορτηγού πλοίου MV Bonita, το οποίο ανήκει στη ναυτιλιακή εταιρεία J.J. Ugland, απήχθησαν νωρίς το πρωί προχθές Σάββατο σε επίθεση πειρατών που διαπράχθηκε ενώ το σκάφος βρισκόταν αγκυροβολημένο στα ανοικτά του Μπενίν, στον Κόλπο της Γουινέας, γνωστοποίησαν χθες Κυριακή η εφοπλιστική εταιρεία και οι αρχές.
Οι απαχθέντες είναι φιλιππινέζοι ναυτικοί, ανέφεραν συγκλίνουσες πηγές.
Τα υπόλοιπα μέλη του πληρώματος του πλοίου ενημέρωσαν τις τοπικές αρχές και το σκάφος ελλιμενίστηκε αργότερα το Σάββατο στο Κοτονού, την οικονομική πρωτεύουσα του Μπενίν, ανέφερε η πλοιοκτήτρια εταιρεία σε ανακοίνωσή της. Το πλοίο μεταφοράς ξηρού φορτίου είχε στα αμπάρια του λίπασμα, πάντα σύμφωνα με την εταιρεία.
Αν και στην ανακοίνωσή της η Ugland δεν διευκρίνισε την εθνικότητα των απαχθέντων ναυτικών, ο νορβηγικός ειδησεογραφικός ιστότοπος E24 ανέφερε ότι είναι πολίτες Φιλιππίνων, επικαλούμενος την Ένωση Πλοιοκτητριών Εταιρειών της Νορβηγίας. Την πληροφορία επιβεβαίωσε αργότερα εκπρόσωπος της εφοπλιστικής εταιρείας στην εφημερίδα Dagens Næringsliv.
Εκπρόσωπος του υπουργείου Εξωτερικών στο Όσλο περιορίστηκε να πει ότι δεν απήχθη κανένας Νορβηγός και ότι το ζήτημα χειρίζεται η ναυτιλιακή εταιρεία, σύμφωνα με το πρακτορείο ειδήσεων NTB. Η Ugland διαβεβαίωσε πως έχει ήδη συστήσει κλιμάκιο για τον χειρισμό της κρίσης και ότι βρίσκεται σε επαφή με τις αρμόδιες αρχές, καθώς και ότι τα μέλη των οικογενειών των ναυτικών έχουν ενημερωθεί.
Δεν δόθηκε καμία πληροφορία για το εάν ζητήθηκαν λύτρα.
Έχουν καταγραφεί επανειλημμένα τέτοια συμβάντα στον Κόλπο της Γουινέας τα τελευταία χρόνια. Για αρκετούς ειδικούς, αυτή η θαλάσσια περιοχή είναι πλέον η πιο επικίνδυνη στον κόσμο.
Μολονότι η πειρατεία έχει μειωθεί σε παγκόσμιο επίπεδο, ο Κόλπος της Γουινέας χαρακτηρίζεται πάντα περιοχή υψηλού κινδύνου, καθώς εκεί διαπράττονται πολλές επιθέσεις, απαγωγές και ένοπλες ληστείες, τόνιζε τον περασμένο μήνα το Διεθνές Ναυτιλιακό Γραφείο, παράρτημα του Διεθνούς Εμπορικού Επιμελητηρίου.
Εφοπλιστές κατήγγειλαν αρκετές απαγωγές στην περιοχή αυτή τους τελευταίους μήνες: ανάμεσά τους εκείνη 8 ναυτικών από γερμανικό πλοίο στα ανοικτά του Καμερούν τον Αύγουστο και 10 Τούρκων στα ανοικτά της Νιγηρίας τον Ιούλιο.
Η πειρατεία στον Κόλπο της Γουινέας, στα ανοικτά των δύο κυριότερων πετρελαιοπαραγωγικών κρατών στην υποσαχάρια Αφρική — της Νιγηρίας και της Ανγκόλας — προκαλεί μεγάλα προβλήματα στη συγκεκριμένη θαλάσσια οδό στρατηγικής σημασίας κι έχει στοιχίσει δισεκατομμύρια δολάρια στην παγκόσμια οικονομία.
Πηγή: ΑΜΠΕ
