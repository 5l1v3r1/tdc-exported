
# Írán začne podle prezidenta plnit centrifugy na obohacení uranu

Published at: **2019-11-05T09:47:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/iran-zacne-podle-prezidenta-plnit-centrifugy-na-obohaceni-uranu/1817317?utm_source=rss&utm_medium=feed)

Teherán - Íránský prezident Hasan Rúhání dnes ve státní televizi ohlásil další krok, kterým země upouští od závazků plynoucích z mezinárodní dohody o jejím jaderném programu. Podle Rúháního začnou technici ve středu plnit plynem 1044 odstředivek k obohacování uranu v továrně Fordo. Írán začal od dohody podepsané v roce 2015 odstupovat letos kvůli změně postoje USA. Washington loni svou účast v dohodě vypověděl a obnovil protiíránské sankce, protože podle současné vlády není smlouva účinná. Francie vyzvala Írán, aby od obnovení provozu odstředivek ve Fordo upustil, Rusko a Evropská unie vyjádřily znepokojení.
Odstředivky slouží k obohacování uranu a Rúhání dnes řekl, že ty ve Fordo začnou být plněny ve středu. Už v pondělí ohlásil Teherán zdvojnásobení provozu výkonných centrifug IR-6.
Podle dohody měli Íránci továrnu ve Fordo, v níž do roku 2015 obohacovali uran, přebudovat na fyzikální, jaderné a technologické výzkumné pracoviště. Tamní centrifugy první generace označované jako IR-1 tam dál mohly sloužit právě jen k výzkumu a produkci radioizotopů pro vědecké nebo lékařské účely, uvedla BBC.
Mluvčí francouzského ministerstva zahraničí Agnès von der Muhllová řekla, by měl Írán od svého rozhodnutí ustoupit. "Odporuje to vídeňské dohodě (z roku 2015), která přísně aktivity v této oblasti omezuje. Čekáme s našimi partnery z MAAE (Mezinárodní agentury pro atomovou energii) zprávu k íránskému oznámení," řekla. MAAE, která je pověřená dozorem nad plněním dohody, zatím nové rozhodnutí Teheránu nekomentovala.
Mluvčí Kremlu Dmitrij Medveděv řekl, že Moskva "situaci sleduje se znepokojením, protože porušení íránské jaderné dohody nevěští nic dobrého". Vyjádřil ale také pochopení pro íránský nesouhlas se sankcemi, jež označil za "bezprecedentní a nelegální".
Mluvčí šéfky diplomacie Evropské unie Federiky Mogheriniové řekla, že je unie "oznámením prezidenta Rúháního znepokojena. "Nabádáme Írán, aby nedělal kroky, které dále poškodí jadernou dohodu, již je stále obtížnější obhajovat," sdělila mluvčí.
Írán dnešním novým krokem zvyšuje tlak na evropské partnery z dohody - Francii, Británii, Německo - píše AP. Tyto země sice tvrdí, že si přejí dohodu zachovat, ale zatím nebyly schopné splnit íránský požadavek, totiž zajistit náhradní mechanismus, který umožní prodej íránské ropy navzdory americkým sankcím.
Rúhání zopakoval, že Írán může od všech kroků, jimiž vypovídá dohodu, odstoupit, pokud evropští partneři nabídnou prostředek, jak obejít americké sankce.
