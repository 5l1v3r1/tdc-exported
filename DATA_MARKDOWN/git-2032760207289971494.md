
# Opozičné strany vítajú Čaputovej veto, podľa Smeru je však prezidentka v konflikte záujmov

Published at: **2019-11-06T17:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88868)

6.11.2019 (Webnoviny.sk) – Viaceré opozičné strany vítajú dnešné rozhodnutie prezidentky Zuzany Čaputovej nepodpísať novelu zákona o predĺžení predvolebného moratória na zverejňovanie prieskumov verejnej mienky zo 14 na 50 dní.
Naopak vládna strana Smer-SD tvrdí, že „prezidentka Čaputová je v istom konflikte záujmov, keďže je jasné, že prieskumné agentúry využívala vo svojej prezidentskej kampani veľmi intenzívne“.
Uvádza sa to v stanovisku, ktoré agentúre SITA poskytol hovorca strany Ján Mažgút.
Opozičná parlamentná strana Sloboda a Solidarita (SaS) oceňuje veto prezidentky a tvrdí, že 50-dňové moratórium na prieskumy je absurdné a v zjavnom rozpore s ústavou.
„Ak však vládne strany s podporou kotlebovcov prelomia veto prezidentky, sme pripravení koordinovať s pani prezidentkou kroky na podanie tohto zákona na Ústavný súd SR,“ cituje tlačová správa podpredsedu NR SR za SaS a tímlídra strany pre zahraničnú politiku a politický systém Martina Klusa.
„Takéto zásadné zmeny by sa mali prijímať na základe konsenzu a nemali by sa prijímať len štyri mesiace pred voľbami,“ dodáva SaS v tlačovej správe, ktorú SITA poskytla hovorkyňa liberálov Katarína Svrčeková.
Predseda Progresívneho Slovenska (PS) Michal Truban označil rozhodnutie prezidentky „za správne rozhodnutie vetovať pokus Hnedej koalície – Danko, Fico, Kotleba – kriviť pravidlá volebnej súťaže“. Napísal to na svojom facebookovom profile.
Podľa Trubana „ľudia moratórium na prieskumy nechcú, chcú mať prístup k informáciám a sami sa rozhodnúť, ako s nimi naložia“. Ak parlament veto Zuzany Čaputovej prelomí, musí podľa lídra PS novela ísť na Ústavný súd SR.
Poslanci koaličného Mosta-Híd za zákon o predĺžení moratória hlasovať pravdepodobne nebudú.
Predseda Mosta-Híd Béla Bugár dnes novinárom povedal, že navrhne poslaneckému klubu, aby v prípade, že prezidentka vetuje zákon o predĺžení moratória, nehlasoval za jeho opätovné schválenie.
Podľa Bugára to, že Ľudová strana Naše Slovensko (ĽSNS) hlasuje s koalíciou, je zlá vizitka do budúcnosti. Novelu v októbri podporil spomedzi poslancov Mosta-Híd len Elemér Jakab, ostatní členovia klubu hlasovali zväčša proti.
Viac k témam: moratórium, opozícia, volebný prieskum, zákon o volebnej kampaniZdroj: Webnoviny.sk – Opozičné strany vítajú Čaputovej veto, podľa Smeru je však prezidentka v konflikte záujmov © SITA Všetky práva vyhradené.
