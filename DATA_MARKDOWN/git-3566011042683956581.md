
# آمریکا بدون شک نابود خواهد شد/ استکبار جهانی قدرت مردم ایران را دست کم گرفته بود

Published at: **2019-11-03T19:58:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544630.html/%D8%A2%D9%85%D8%B1%DB%8C%DA%A9%D8%A7-%D8%A8%D8%AF%D9%88%D9%86-%D8%B4%DA%A9-%D9%86%D8%A7%D8%A8%D9%88%D8%AF-%D8%AE%D9%88%D8%A7%D9%87%D8%AF--%D8%B4%D8%AF--%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C-%D9%82%D8%AF%D8%B1%D8%AA-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%B1%D8%A7-%D8%AF%D8%B3%D8%AA-%DA%A9%D9%85-%DA%AF%D8%B1%D9%81%D8%AA%D9%87-%D8%A8%D9%88%D8%AF)

یکی از مبارزان انقلابی گفت: جمهوری اسلامی با داشتن رهبری فرزانه و ملتی با عزت و پرغرور راه نفوذ را بر آمریکا در ایران و منطقه سد کرده و دیگر شرایط قبل از انقلاب برای این رژیم برای تسلط بر منابع و جان و مال مردم تکرار نخواهد شد.
به گزارش شبکه اطلاع رسانی راه دانا؛ 13 آبان سال 1358 به عنوان نقطه عطفی در مبارزات تاریخی مردم مستضعف ایران ثبت شده است. در این روز تنها تسخیر لانه جاسوسی آمریکا رقم نخورد بلکه هیمنه استکبار جهانی به رهبری این رژیم فروریخت و راه را برای قیام ملت های دیگر گشود. با توجه به اهمیت این روز و واقعه تاریخی، حکیم حسین روازاده؛ دبیرکل جامعه اسلامی حامیان کشاورزی ایران و پژوهشگر برجسته طب ایرانی – اسلامی که از جمله مبارزان و نیروهای فعال در زمان انقلاب اسلامی بوده و در تشکیلات انقلابی حضور داشت، از اهمیت روز ملی مبارزه با استکبار می­گوید.
وی با بیان اینکه حرکت انقلابی ایران در سال 57 توخالی بودن قدرت آمریکا را به اثبات رساند گفت: هر سال که از عمر انقلاب می گذرد، اقتدار و عزت آن بیشتر از پیش اثبات و آمریکا ذلیل­تر می­شود. رژیم آمریکا بدون شک در آینده­ای نزدیک نابود خواهد شد و نشانه­های افول آن نیز هوایداست. این امر نیز حاصل شکستن شاخ استکبار توسط مردم ایران بود. پهپاد غول پیکر آمریکا به دست نیروهای جهادی سپاه پاسداران در آسمان نابود شد ولی آمریکا نه تنها هیچ غلطی نتوانست بکند بلکه از ما تشکر کرد که هواپیمای دیگرشان را نزدیم. هر روز نیز به خاطر ایستادگی و مقاومت نظام جمهوری اسلامی و ملت ایران در حال عقب نشینی است. 
دبیرکل جامعه اسلامی حامیان کشاورزی ایران در ادامه خاطر نشان ساخت: در حال حاضر با جرأت می توان گفت صدای خرد شدن استخوان رژیم استکباری و مظلوم کش آمریکا به گوش می­رسد. رهبر عزیز انقلاب به درستی فرمودند که 13 آبان فروریختن هیمنه سلطه آمریکا و استبکار جهانی بود. مسئولان دست نشانده قبل از انقلاب اسلامی و بسیاری از مقامات استکباری جهان قدرت مردم ایران را دست کم گرفته بودند و فکر نمی کردند مردم به رهبری یک عالم دینی و با دست های خالی بتوانند یک نظام تا بن دندان مسلح را به زیر بکشند. الگویی که مردم و دانشجویان خط امام (ره) در مبارزات انقلابی و در تسخیر لانه جاسوسی آمریکا بر جای گذاشتند، توانسته ملت­های دیگر جهان را به خط انقلاب اسلامی کشانده و قدرت و نفوذ استکبار را به چالش بکشند.
روازاده عنوان کرد: ما در 13 آبان نه تنها جنایت های رژیم آمریکا را در طول چند دهه چیره­گی بر منابع ایران و مقابله با خواست مردم افشا کردیم بلکه استکبار جهانی را ذلیل کردیم. جوانان و نوجوانان کشورمان باید این حوادث و وقایع تاریخی را به خوبی فراگیرند تا مبادا خیانت­های و ظلم آمریکا بر ملت ایران فراموش شود. بسیاری تلاش کردند تا از آمریکا فرشته بسازند و آن را کدخدا لقب دهند اما این رژیم همچنان همان شیطان بزرگ است. مسیر حل مشکلات کشور از مذاکره با آمریکا نمی­گذرد بلکه فقط کشور و ملت را معطل نگاه می­دارد. همانطور که در برجام تجربه کردیم و چندسال بی جهت انرژی و زمان را صرف هدف بیهوده­ای کردیم. باید از این تجربیات درس گرفت و مانع ادامه راهی شد که تنها به بن بست ختم می شود.
وی در پایان گفت: جمهوری اسلامی با داشتن رهبری فرزانه و ملتی با عزت و پرغرور راه نفوذ را بر آمریکا در ایران و منطقه سد کرده و دیگر شرایط قبل از انقلاب برای این رژیم برای تسلط بر منابع و جان و مال مردم تکرار نخواهد شد. روز استکبار جهانی یک نماد است که داغ خواری و ذلت را بر روی پیشانی استکبار جهانی برای همیشه نشاند.
انتهای پیام/
