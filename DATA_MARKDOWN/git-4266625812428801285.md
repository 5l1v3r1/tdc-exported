
# Сьогодні Міжнародний день запобігання експлуатації довкілля під час війни

Published at: **2019-11-06T08:25:00+00:00**

Author: ****

Original: [ZIK.UA](https://zik.ua/news/2019/11/06/sogodni_vidznachayut_mizhnarodnyy_den_zapobigannya_ekspluatatsii_dovkillya_pid_1684645)


        Міжнародний день запобігання експлуатації довкілля під час війни та збройних конфліктів був встановлений резолюцією Генеральної Асамблеї ООН 5 листопада 2001 року, відзначається щорічно 6 листопада.
      
Приймаючи це рішення, Генеральна Асамблея ООН враховувала, що шкода, заподіяна довкіллю під час збройних конфліктів, призводить до погіршення стану екосистем та природних ресурсів на тривалий період після припинення конфліктів і часто торкається не тільки однієї держави і не тільки нинішнього покоління.
Війна, якими б не були її причини, приносить невимовні жахи для цивільного населення і може протягом лічених хвилин знищити те, що іноді було створено цілими поколіннями. Крім людських страждань, що завдає війна, вона також веде до руйнування довкілля.
Російська збройна агресія на сході України (Донецька і Луганська області) призвела до серйозних екологічних наслідків– це забруднення підземних вод, водойм, забруднення атмосферного повітря, виведення з ладу значних масивів ріллі, знищення і псування об’єктів природно-заповідного фонду, лісові пожежі та ін.
Серед безлічі промислових підприємств, пошкоджених у результаті бойових дій, виявилися найбільш екологічно небезпечні виробництва – Ясиноватський, Авдіївский і Єнакіївський коксохімічні заводи, Єнакіївський металургійний завод, Лисичанський нафтопереробний завод, Донецький казенний завод хімічних виробів, Слов’янська, Луганська і Курахівська теплові електростанції, сєвєродонецький «Азот» і горлівський «Стирол».
