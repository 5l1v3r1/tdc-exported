
# Fantazima v koprski Čudolandiji

Published at: **2019-11-06T14:21:43+00:00**

Author: **Nataša Hlaj**

Original: [Primorske novice](https://www.primorske.si/primorska/istra/cudolandija-a-tudi-fantazima)


        Novo-staro ime prazničnega dogajanja v Kopru, ki se bo letos začelo 29. novembra ob 17. uri na Titovem trgu s tradicionalnim prižigom svetlobne okrasitve v mestu, je Fantazima v Čudolandiji. Novosti so še: eno, ampak večje drsališče ob morju, video projekcija z glasbeno spremljavo na pročelju Pretorske palače, osvetljena nogometna žoga se seli v Dekane, ognjemeta pa ne bo.
      
KOPER > “Da, obdržali bomo Čudolandijo, le da bomo ime prostora vsebinsko dopolnili z bogatim programom, ki smo ga poimenovali Fantazima. Čudolandija je zaščiteno ime, ki se je zasidralo med ljudmi, zato se nam je zdelo prav, da ga obdržimo,” odločitev utemeljuje koprski župan Aleš Bržan.
Letošnji praznični program z osvetlitvijo bo občino stal približno 400.000 evrov, kar je trikrat manj kot lani, ko so v proračunu za ta namen zagotovili skoraj 1,2 milijona evrov. “Ognjemeta pa ne bo in tako bo, dokler bom jaz župan,” je jasen Bržan.
“Toliko so tolkli po naši marketinški potezi, zdaj pa se ji niso odpovedali. Pa saj niso imeli druge izbire. Ime je bilo preveč popularno. Očitno so ugotovili, da je bila naša zamisel prava in dobra. Enako se je zgodilo z osvetlitvijo, za katero so opozarjali, kako je predraga. Veliko večino bodo ohranili in še dokupili so jo,” pravi njegov predhodnik Boris Popovič.
Kritiko namenja odločitvi občinskega vodstva, da bodo praznične lučke prižgali na dan, ko bo mesto pokalo po šivih zaradi nakupovalne mrzlice Črni petek. “Z logističnega in vseh drugih vidikov je povsem neprimerno združevati dva tako veliko dogodka,” ocenjuje. Po njegovem prepričanju pa ne gre le za zgrešen dan, temveč bi morali dogajanje zagnati že v začetku meseca. “Že tako je v tem času v mestu mrtvilo, zdaj pa bodo čakali še do 29. novembra. To je velika gospodarska škoda za gostince in trgovce,” je oster Popovič.
V koprski občini napovedujejo, da bo mesto letos osvetljeno v podobnem obsegu kot lani, a vendar bolj smiselno in okusno. Lani najete barvne svetlobne elemente, ki so vzbujali največ ogorčenja, bodo nadomestili z novimi verigami, okraski in figurami v beli oziroma zlati barvi, s čimer nameravajo smiselno, predvsem pa vsebinsko zaokrožiti praznično razsvetljavo v mestu.
Prek javnega razpisa so izbrali podjetje MK Illumination iz Maribora, ki bo za 99.000 evrov dobavilo dodatne svetlobne elemente. Na očitek, da so kljub veliki vsoti denarja, ki jo je njegov predhodnik že porabil v ta namen, zopet trošili, pa Bržan odgovarja, da so morali nadomestiti najete okraske, “saj bi bilo čudno, če nekatere ulice ne bi bile okrašene”.
Svetleče mreže bodo namestili le na Kidričevo in Čevljarsko ulico, medtem ko jih na Verdijevi ulici letos ne bo, saj so predvideli drugačno okrasitev. Svetleče elemente bodo pritrdili v že zavrtane luknje in na kavlje, za kar so v občini pridobili vsa soglasja. “Dijaki Srednje tehniške šole Koper bodo naredili konstrukcijo, ki bo osvetlila Kardeljevo ploščad, in komaj čakam videti, kakšna bo,” je navdušen župan Bržan.
Dobršen del luči bodo namestili na lanske lokacije, a z nekaterimi prilagoditvami. Obiskovalci med drugim ne bodo več mogli občudovati osvetljene nogometne žoge, ki se seli v Dekane, ob morju pa ne bo več pingvinov. V Hlavatyjevem parku ob tržnici bodo tudi letos na ogled gigantske svetleče živali, na Prešernov trg pa nameravajo namestiti velike svetleče krogle.
Za razliko od prejšnjih let bodo tokrat praznični program sooblikovali predvsem domači glasbeniki, sodelovalo pa bo tudi veliko domačih društev in drugih ustvarjalcev, med drugi sta pri tem moči združili tudi dve radijski postaji - Radio Koper in Radio Capris.
Tradicionalni prižig lučk bodo pospremila priznana primorska glasbena imena, kot so Lea Sirk, Anika Horvat, Iztok Novak Easy, Slavko Ivančić, Žiga Rustja, Klapa Semikantá in skupina Gedore. Preostali del programa bo tematsko obarvan. Tako bodo ob ponedeljkih nastopali pevski zbori in folklorna društva, ob torkih bodo na programu pihalni orkestri, srede bodo rezervirane za akustične večere, četrtke bodo namenili mladim glasbenikom, ob petkih bodo nastopali tribute bandi, ob sobotah obalni glasbeniki, nedelje pa bodo minile v znamenju klapskih večerov.
Drsališče bo prav tako zaživelo 29. novembra in bo obratovalo vse do 5. januarja. Letos bodo postavili le enega, na lokaciji tik ob morju, stezo pa bodo podaljšali. “Z 850 kvadratnimi metri bo po trenutnih podatkih največje drsališče v državi. Poskrbljeno bo za zabavni program, denimo hokej tekme in šolo drsanja, občina pa bo osnovnošolcem znova omogočila brezplačno vodeno animacijo na ledu v dopoldanskem času,” pravi Vodja Turistične organizacije Koper Ylenia Loredan.V bližini bo pestra gostinska ponudba v kakšnih 12 hiškah in bogat vsakodnevni spremljevalni program, medtem ko se na Titovem trgu, kjer bo tudi božično-novoletna jelka, obeta novost, in sicer video projekcija, imenovana mapping.
“Gre za posebno vrsto projekcije na glasbeno podlago, ki je po svetu precej razširjena. Zaradi posebne grafične obdelave ima gledalec občutek, da se objekt premika, sesuva in spreminja obliko,” pojasnjuje Loredanova in dodaja, da bodo projekcije na programu vsak dan v večernem času.
Tudi letos bodo pripravili dva praznična sejma: Miklavžev sejem (med 4. in 7. decembrom) in božično-novoletni sejem (med 23. in 29. decembrom), Miklavževanje za otroke z nastopi pevskih zborov koprskih osnovnih šol in prihodom Miklavža, ki bo 6. decembra. 30. decembra pa še Silvestrovanje za otroke z novoletno predstavo, prihodom dedka Mraza in glasbenim nastopom Andreje Župančič. Na zadnji letošnji dan, 31. decembra, bo Taverna gostila tradicionalno silvestrovanje S Koprom v novo leto 2020 s skupino Rock Partyzani.
Praznično dogajanje bo zavzelo tudi podeželje, še posebej pestro bo v Dekanih, Šmarjah, Marezigah, Sv. Antonu, na Škofijah in v drugih okoliških krajih, kjer pripravljajo številne aktivnosti in dogodke.
