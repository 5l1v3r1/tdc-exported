
# Η «ελληνική» Μακάμπι και η επιστροφή στο ΣΕΦ

Published at: **2019-11-01T13:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424952/h-ellhnikh-makampi-kai-h-epistrofh-sto-sef)


        Ο Ολυμπιακός… παραδόξως έπαιξε καλά στη Μόσχα, και νίκησε δικαιότατα την ΤΣΣΚΑ. Εδώ κι αν είναι ερώτημα αν δύναται να δώσει συνέχεια ή όχι.
      
Για κακή του τύχη, δεν πετυχαίνει μόνο την τρομερά ενισχυμένη, και αποτελεσματική, φέτος Μακάμπι αλλά και τον… δικό του Γιάννη Σφαιρόπουλο που εννοείται ότι έχει λόγους να δώσει απαντήσεις στο ΣΕΦ.
Συμπτωματικά η τελευταία νίκη της Μακάμπι στο Φάληρο ήταν με προπονητή τον Σφαιρόπουλο στους γηπεδούχος, τον Νοέμβρη του ’16. Μια από εκείνες τις… διδακτικές ήττες (για γνώστες και μύστες).
Ο Ολυμπιακός βάζει άρον άρον στο παρκέ τους νεοφερμένους Ρότσεστι (γκαρντ) και Ριντ (σέντερ), λείπει ο Παπανικολάου ενώ Μιλουτίνοβ, Κουζμίνσκας και Ρούμπιτ είχαν γαστρεντερίτιδα αλλά λογικά παίζουν. Οι Ισραηλινοί έρχονται από τρεις σερί νίκες, όλες όμως στο Τελ Αβίβ, εκτός έχασαν σε Χίμκι και Μαδρίτη, δίνουν το δικό τους crash test (διότι, χωρίς… διπλά, δεν πας για 8άδα, μη στρουθοκαμηλίζουμε).
Ο Γιάννης Σφαιρόπουλος, έχει γράψει τη δική του ιστορία με τον Ολυμπιακό. Από το 2005 ως το 2008 ήταν στο «ερυθρόλευκο» επιτελείο ως βοηθός, ενώ ως head coach οδήγησε την ομάδα στην κατάκτηση δύο σερί πρωταθλημάτων Ελλάδος.
Στο δε ρόστερ της «ομάδας του λαού» βρίσκεται ένας παίκτης που έχει φορέσει τη φανέλα της ομάδας: ο Οθέλο Χάντερ, ο οποίος ήρθε για πρώτη φορά στην Ελλάδα τον Μάρτιο του 2010 για χάρη του Ηλυσιακού, ενώ τη σεζόν 2014-15 εντάχθηκε στο ρόστερ του Ολυμπιακού.
Υπάρχουν, ωστόσο, και άλλα μέλη της Μακάμπι που συνδέονται με την Ελλάδα: ο Τάιλερ Ντόρσεϊ είναι μέλος της Εθνικής, ο Σκότι Γουίλμπεκιν υπέγραψε τον Μάρτιο του 2015 συμβόλαιο με την ΑΕΚ, ενώ ο Τζέικ Κοέν αγωνίστηκε τη σεζόν 2015-16 στον Αρη.
Η ματσάρα της βραδιάς διεξάγεται στο Μιλάνο, με την εξαιρετική φέτος Αρμάνι να υποδέχεται τη μόνη ομάδα που έχει κάνει το 5/5, την Μπαρτσελόνα. Θα κάνει και έκτη νίκη; Θα φανεί…
Οπως θα φανεί αν η Ζάλγκιρις όντως μπαίνει σε κρίση ή ήταν απλά… ήττα της κακής βραδιάς αυτή από τη Ζενίτ, έστω και στην παράταση. Η ομάδα του Σάρας Γιασικεβίτσιους παίζει στην Κωνσταντινούπολη με τη χειρότερη Φενερμπαχτσέ των τελευταίων ετών, έβαλε (άκουσον άκουσον) μόλις 55 πόντους στο Τελ Αβίβ και ηττήθηκε για τέταρτη φορά σε πέντε ματς ενώ πέρυσι έφτασε τον εν λόγω αριθμό νικών την… 25η αγωνιστική.
Διαβάστε ΕΔΩ το πλήρες άρθρο και τα προγνωστικά του Νίκου Μποζιονέλου
