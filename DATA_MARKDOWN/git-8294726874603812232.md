
# Mercedes-Benz Clasa X 350 d – Acum și cu motor de Mercedes

Published at: **2019-11-02T05:00:54+00:00**

Author: **Auto Bild Romania**

Original: [Auto Bild](https://www.auto-bild.ro/teste/drive-test/mercedes-benz-clasa-x-350-d-173532.html)


        Clienții lui Mercedes-Benz Clasa X au așteptat cu nerăbdare lansarea versiunii cu propulsorul V6 de 258 CP.
      
Faceți cunoștință cu noul rege al segmentului pick-up! Aceasta este adevărata Clasa X pe care am așteptat-o încă de la lansarea modelului din 2017.
Până acum, Clasa X era disponibilă doar cu o selecție de motoare diesel cu patru cilindri împrumutate de la Nissan Navara, cu care împarte platforma tehnică. Singurul rival cu care se poate compara X 350 d este Volkswagen Amarok V6 TDI.
Pe hârtie, versiunea X 350 d are performanțe impresionante: 0-100 km/h în 7,9 secunde și o viteză maximă de 205 km/h, dar se simte și mai rapidă de atât. Chiar dacă dimensiunile sale nu sunt deloc prietenoase cu traficul din oraș, Clasa X se conduce ca un SUV de clasă medie. Uneori, doar imaginea tuturor plafoanelor celorlalți participanți la trafic îți amintește că te afli într-un adevărat mastodont. Mașina este surprinzător de manevrabilă și oferă un feedback neașteptat de bun pentru un pick-up.
Cel mai probabil, acest aspect este datorat suspensiei ușor dure a mașinii, atunci când bena este goală. Pentru a accentua caracterul ușor sportiv, șoferul are posibilitatea de a schimba vitezele în modul manual cu ajutorul padelelor așezate în spatele volanului. Apropo de volan: acesta nu se reglează pe adâncime; și tot la capitolul ergonomie: cotiera este fixă și este așezată mult prea în spate pentru a-și îndeplini scopul.
Exemplarul testat este capabil să tracteze 3,5 tone sau să care puțin peste o tonă în benă. Dimensiunile acesteia permit introducerea unui europalet.
Nu știm dacă publicul-țintă va dori să iasă cu această mașină în afara șoselelor asfaltate, dar garda la sol de 202 milimetri permite o trecere printr-un vad de apă de 600 de milimetri. Nu sfătuim clienții versiunii cu jante de 19 inchi să se aventureze în off-road prea mult, dar trebuie să lăudăm faptul că acest pick-up poate urca fără prea mult efort pe un deal cu o declivitate de 45%.
Clasa X nu este o mașină pe care o veți vedea pe toate drumurile, nu este ieftină, nu are un consum redus, nu are prea mult spațiu pe bancheta din spate și nici nu se parchează foarte ușor, dar poate fi mașina ideală pentru un client care își dorește un produs premium, un adevărat pick-up de lifestyle.

        
          Date tehnice
        
      
Motor V6, turbo, diesel – Cilindree 2.987 cmc – Putere maximă258 CP la 3400 rpm – Cuplu maxim 550 Nm la 1400-3200 rpm – Transmisie tracțiune integrală/cutie automată cu 7 trepte – Dimensiuni (L/l/H) 5340/1920/1819 mm – Masă proprie 2259 kg – Benă (L/l/h) 1587/1560 (min 1215)/475 mm – 0–100 km/h 7,9 s – Viteză maximă 205 km/h – Consum 9 l/100 km – Emisii CO2 237 g/km – Preț de la 48.312 euro cu TVA

        
          Verdict
        
      
Clasa X cu motor V6 se simte mai mult ca vehiculul promis de Mercedes-Benz încă de la lansarea modelului. Prezintă rafinamentul impus de siglă, dar și de preț. Calitatea materialelor de la interior dezamăgește pe alocuri, iar consumul nu s-a apropiat deloc de cifrele oficiale.
