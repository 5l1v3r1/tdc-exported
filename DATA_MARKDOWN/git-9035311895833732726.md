
# Cumhurbaşkanı Erdoğan'dan KHK açıklaması

Published at: **2019-11-05T11:31:20+00:00**

Author: **Euronews **

Original: [euronews](https://tr.euronews.com/2019/11/05/cumhurbaskan-erdogan-dan-bulent-ar-nc-n-khk-ac-klamas-na-tepki-esefle-kars-lad-m)

Cumhurbaşkanı Recep Tayyip Erdoğan, Cumhurbaşkanlığı Yüksek İstişare Kurulu Üyesi Bülent Arınç "KHK bir faciadır" açıklamasına ilişkin "KHK ile ilgili 'facia' ifadesini kullanmasını esefle karşıladım" dedi.
AK Parti Grup Toplantısı'nda konuşan Erdoğan çıkışta gazetecilerin sorusu üzerine Arınç hakkında şu yorumu yaptı: "Arkadaşlar kendisi de bir hukukçu olduğuna göre, KHK ile ilgili 'facia' ifadesini kullanmasını esefle karşıladım. Bugün zaten bir toplantımız var. Bunu da kendi aramızda değerlendireceğiz. Tabii şık bir açıklama değil, kabullenmek de bunu doğru değil."
Cumhurbaşkanlığı Yüksek İstişare Kurulu Üyesi Bülent Arınç, eski AA Genel Müdürü Kemal Öztürk'e yaptığı açıklamada "KHK bir faciadır. Çevremde o kadar çok bu faciayı yaşayan var ki. Ben onlara acıyorum, merhamet ediyorum. Aslında onlardan özür diliyorum."demişti.
KHK faciasına dikkat çekmek için maaşının yarısını KHK'lılara bağışladığını belirten Arınç, "Bunu yaptım çevremde o kadar çok bu faciayı yaşayan var ki. Ben onlara acıyorum, merhamet ediyorum. Aslında onlardan özür diliyorum. Evime temizlik yapmaya gelen, daire başkanlığından ihraç edilmiş bir kadını gördükçe, eşi polis bir başka kadını gördükçe ben yerin dibine geçiyorum. Kırıkkale'den yumurta getirip de kapı kapı satan bir genel müdür yardımcısı görünce felaket görüyorum. Bir benzinliğe gittiğim zaman bir Danıştay üyesinin pompa tuttuğunu gördüğümde acı duyuyorum. Bir lokantada bulaşıkçı olarak çalışan bir genel müdür gördüğüm zaman perişan oluyorum. Bütün bunları yaşıyor Türkiye. Kimse savunamaz bunu." ifadelerini kullanmıştı.
