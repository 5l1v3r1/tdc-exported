
# Word, Excel e Powerpoint in una sola app: ecco Microsoft Office per iOS e Android

Published at: **2019-11-05T14:25:00+00:00**

Author: **Riccardo Danzo**

Original: [DDay.it](https://www.dday.it/redazione/32949/microsoft-office-app-word-excel-powerpoint-ios-android)

Ve ne avevamo già parlato qualche settimana fa e ora è ufficiale: Office, la nuova applicazione di Microsoft che unisce Word, Excel e Powerpoint è disponibile al download sia su Android che su iOS. Questo pacchetto di app era già integrato in Galaxy Note 10 di Samsung.
Oltre agli strumenti già presenti nelle tre applicazioni separate, Microsoft ha aggiunto a Office alcune nuove funzionalità. Con la nuova applicazione, infatti, è possibile creare o firmare un file PDF e convertire le immagini scattate dalla fotocamera in documenti.
Al momento, tuttavia, Microsoft ha sottolineato che l’applicazione si trova in una versione ancora molto acerba rispetto a quello che sarà il prodotto finale. Non a caso, l’azienda ha reso disponibile l’applicazione per gli utenti Android solo attraverso la partecipazione al gruppo Google mentre per quanto riguarda iOS il tetto massimo di 10.000 download è già stato raggiunto.
Per ora, quindi, non è possibile procedere al download dell’applicazione tramite l’App Store o il Google Play Store. Il rilascio definitivo dell’applicazione, comunque, non dovrebbe essere molto lontano e avverrà sicuramente prima del lancio di Surface Duo, il nuovo smartphone dell’azienda di Redmond in arrivo il prossimo anno. 
