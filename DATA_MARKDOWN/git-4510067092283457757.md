
# Balet în scop caritabil: Orădenii sunt invitați la spectacolul „Spărgătorul de nuci”

Published at: **2019-11-04T16:48:00+00:00**

Author: **Mădălina Sim**

Original: [Bihoreanul](https://www.ebihoreanul.ro/stiri/ultima-or-31-3/balet-in-scop-caritabil-spargatorul-de-nuci-la-casa-de-cultura-152264.html)


        Şcoala de dans Anette Classic Studio va prezenta pe 9 noiembrie spectacolul de balet "Spărgătorul de nuci" în care vor juca 40 de copii şi adulţi.
      
Potrivit organizatorilor, banii de bilete se vor duce la Asociaţia Consiliaris şi Asociaţia Lumea lui Iannis (ALI), ambele sprijinind persoanele cu boli oncologice. Cea din urmă a lansat proiectul "Casa de lângă spital", ce presupune oferirea unei cazări gratuite pentru copii cu probleme oncologice, şi însoţitorii lor, care se află la tratamente în Oradea. 
"De mai bine de şase luni ne pregătim cu peste 40 de copii si adulţi pentru acest proiect. Cei din distribuţie au vârste cuprinse între 4 şi 45 de ani, cea mai mare parte din ei fiind în lumea baletului de peste trei ani", transmit organizatorii. 
Povestea are loc într-un orăşel din Germania, în Ajunul Crăciunului. În fiecare an cu prilejul Naşterii Domnului, în casa familiei Stahlbaum are loc o petrecere. Cel mai aşteptat invitat al celor doi copii ai familiei, Clara şi Fritz, este unchiul Drosselmayer, care le aduce mereu cadouri neobişnuite.
De data aceasta, Clara primeşte un spărgător de nuci care pe timpul nopţii o duce într-o aventură plină cu peripeţii într-un tărâm îndepărtat prădat de şobolani malefici. Cei doi trebuie să oprească invazia răufăcătorilor şi să o găsească pe zâna dulciurilor. 
"Spărgătorul de nuci" este un balet de Piotr Ilici Ceaikovski, iar libretul este compus de Marius Petipa, după versiunea lui Alexandre Dumas a basmului "Spărgătorul de nuci şi Regele Şoarecilor" a lui Ernst Theodor Amadeus Hoffmann. Regia este asigurată de Toth Ana Maria.
Evenimentul va avea loc în 9 noiembrie, de la ora 18, la Casa de Cultură a Sindicatelor. Biletele pot fi achiziţionate pe blt.ro.
