
# Politiet har 72 ubesatte stillinger

Published at: **2019-11-06T18:31:36+00:00**

Author: **NTB**

Original: [Aftenbladet](https://www.aftenbladet.no/innenriks/i/b56WvB/politiet-har-72-ubesatte-stillinger)

Det viser Politidirektoratets andre tertialrapport som ABC Nyheter har fått innsyn i. Rapporten viser i tillegg at politidistriktene styrer mot at 72 tildelte stillinger vil stå ubesatte ved utgangen av 2019.
Avdelingsdirektør Kristin Kvigne i direktoratet skriver i en epost til ABC Nyheter at antallet ubesatte stillinger trolig blir noe lavere ved årets slutt, men erkjenner at enkelte politidistrikt ligger etter på oppbemanning.
– Estimert mindre forbruk i Politidirektoratet skyldes i stor grad forventede forskyvninger i forpliktede midler fra i år til 2020. Vi kan ikke bruke pengene mer enn én gang, så dette er ikke midler som kan brukes til nye ansettelser, skriver Kvigne.
Det betyr i praksis at dette er penger som allerede er brukt, og må ikke misforstås som penger til overs, presiserer Politidirektoratet overfor NTB,
Samtidig kommer det fram i rapporten at antallet ubehandlede saker øker. Kvigne skriver at politiet har sett en betydelig endring i kriminalitetsbildet, der tradisjonell vinningskriminalitet går ned og kategorier som mishandling i nære relasjoner og seksuelle overgrep går opp.
– Det er riktig å prioritere disse, men det utfordrer oss på kapasitet. Vi bruker 34 prosent av etterforskningskapasiteten på 2,9 prosent av de mest alvorlige sakene, skriver hun.
