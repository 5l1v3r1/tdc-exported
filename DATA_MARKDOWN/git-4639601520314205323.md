
# Πηγές Προανακριτικής: Αν επιμείνει ο ΣΥΡΙΖΑ, θα κινηθούν διαδικασίες για Πολάκη – Τζανακόπουλο

Published at: **2019-11-07T21:43:12+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/politics/piges-proanakritikis-an-epimeinei-o-syriza-tha-kinithoun-diadikasies-gia-polaki-tzanakopoulo/)

«Με ευθύνη του ΣΥΡΙΖΑ ναυάγησε απόψε και η κατάθεση του Κωνσταντίνου Φρουζή και η εξέταση του αιτήματος που κατέθεσε, δια των συνηγόρων του, ο κ. Παπαγγελόπουλος, να ανακληθεί η απόφαση για τους κ.κ. Πολάκη και Τζανακόπουλο», σημειώνουν πηγές της επιτροπής, αναφορικά με την ταραχώδη προανακριτική επιτροπή, η οποία… ολοκληρώθηκε πριν καλά καλά ξεκινήσει όταν Παύλος Πολάκης και Δημήτρης Τζανακόπουλος προσήλθαν κανονικά στην συνεδρίαση, αψηφώντας την απόφαση που έλαβε η πλειοψηφία για εξαίρεσή τους.
«Η ειδική επιτροπή δεν άνοιξε ουσιαστικά απόψε καμία συνεδρίαση» εξηγούν πηγές της ΝΔ και τονίζουν: «Η απόφαση της ειδικής κοινοβουλευτικής επιτροπής προκαταρκτικής εξέτασης, για την εξαίρεση των κ.κ. Πολάκη και Τζανακόπουλου, είναι ισχυρή. Την έχει προσβάλει ο πρώην αναπληρωτής υπουργός Δικαιοσύνης Δημήτρης Παπαγγελόπουλος, με το αίτημα που κατέθεσε σήμερα ο συνήγορος του. Ακόμη και αυτό το αίτημα όμως, για να το εξετάσει η επιτροπή, πρέπει να συνεδριάσει υπό νόμιμη σύνθεση. Με την παρουσία όμως των κ.κ. Πολάκη και Τζανακόπουλου στην αίθουσα, σήμερα δεν συνέτρεχε η προϋπόθεση της νόμιμης σύνθεσης για την εξέταση του αιτήματος. Με την παρουσία των κ.κ. Πολάκη και Τζανακόπουλου, όλη η διαδικασία θα έπασχε από ακυρότητα».

        Η ιστορία για τις τραπεζικές χρεώσεις και τι θα πληρώνουμε τελικά
      
Πηγές της επιτροπής εξηγούσαν επίσης, ότι «προς το παρόν η επιτροπή κινήθηκε με τη λογική να μην υπάρξει κλιμάκωση της έντασης, τουλάχιστον για την πρώτη φορά που οι κ.κ. Τζανακόπουλος και Πολάκης παραβίασαν την απόφαση. Εφόσον κανείς δεν κάνει πίσω, κάποια στιγμή θα πρέπει να κινηθούν και συγκεκριμένες διαδικασίες», αναφέρει η ίδια πηγή.
Ως προς το τα διαμειφθέντα στο εσωτερικό της επιτροπής, βουλευτές περιγράφουν ότι μόλις μπήκαν στην αίθουσα οι βουλευτές του ΣΥΡΙΖΑ, οι πόρτες της επιτροπής έκλεισαν, αφήνοντας πίσω δημοσιογράφους και φωτορεπόρτερς. Τότε ο πρόεδρος της επιτροπής, Ιωάννης Μπούγας, απευθύνθηκε στον βουλευτή Σπύρο Λάππα και του επισήμανε ότι προκειμένου να εξεταστεί οποιοδήποτε θέμα (σ.σ. υπήρχε αίτημα του Δ. Παπαγγελόπουλου να επανεξεταστεί η εξαίρεση των δύο βουλευτών του ΣΥΡΙΖΑ), πρέπει η επιτροπή να συνεδριάσει υπό νόμιμη σύνθεση.
Ο Δημήτρης Τζανακόπουλος απάντησε ότι βρίσκεται στην επιτροπή με απόφαση του προέδρου του ΣΥΡΙΖΑ, και συνεπώς δεν πιστεύει ότι πρέπει να αποχωρήσει, οπότε και ο Γιάννης Μπούγας είπε ότι δεν γίνεται έναρξη των εργασιών, εφόσον δεν υπάρχει νόμιμη σύνθεση. Με δεδομένη την άρνηση των κ.κ. Πολάκη και Τζανακόπουλου να αποχωρήσουν από την αίθουσα, τα υπόλοιπα μέλη της επιτροπής αποχώρησαν και έτσι αναβλήθηκε για 3η φορά η κατάθεση του Κωνσταντίνου Φρουζή.
«Είναι ερώτημα πόσο ο ΣΥΡΙΖΑ μπορεί να επιμείνει σε αυτή τη στάση. Η κοινή γνώμη βλέπει ότι ο ΣΥΡΙΖΑ δεν αφήνει τον κ. Φρουζή να καταθέσει. Δηλαδή τον κ. Φρουζή μόνο ο Πολάκης μπορεί να τον εξετάσει; Ο Ξανθός δεν μπορεί να τον εξετάσει; Ο Ξανθός δεν γνωρίζει τις τιμές που υπέγραφε δελτία τιμών; Ή μήπως θα προσέλθει σε κατάθεση η κ. Ράϊκου και θα φοβηθεί τον Πολάκη και τον Τζανακόπουλο;» σημειώνει πηγή της επιτροπής και προσθέτει ότι ο ΣΥΡΙΖΑ είχε θέσει ζήτημα εξαίρεσης του Άδωνι Γεωργιάδη και του Μιλτιάδη Βαρβιτσιώτη στην επιτροπή για τη λίστα Λαγκάρντ αλλά σήμερα αρνείται ότι η επιτροπή μπορεί να λάβει απόφαση για εξαίρεση μελών της (σ.σ. το αίτημα δεν τέθηκε τότε σε ψηφοφορία).
«Θα πρέπει να εξεταστεί από την επιτροπή ο κ. Φρουζής και να δώσει απαντήσεις για να δούμε ποια πολιτική ήταν πιο επωφελής, αν συναντήθηκε και με στελέχη του ΣΥΡΙΖΑ, τι προτάσεις είχε καταθέσει γραπτώς που υλοποιήθηκαν στη συνέχεια από την κυβέρνηση του ΣΥΡΙΖΑ. Ο κ. Φρουζής δεν έχει κληθεί ακόμη να καταθέσει στον ανακριτή» σημειώνει η ίδια πηγή και τονίζει ότι όσο πάει πίσω χρονικά η κατάθεση του κ. Φρουζή, τόσο πάει πίσω και η εξέταση των προστατευομένων μαρτύρων και των φυσικών προσώπων που πρέπει να δώσουν απαντήσεις.
Στην συνεδρίαση ο βουλευτής του ΣΥΡΙΖΑ Σπύρος Λάππας φέρεται να είπε: «Πριν συζητήσουμε οτιδήποτε άλλο πρέπει να συζητήσουμε την αίτηση ανάκλησης της απόφασης εξαίρεσης των κ.κ. Τζανακόπουλου και Πολάκη που το αίτημα εξαίρεσης που κατέθεσε ο συνήγορος του κ. Παπαγγελόπουλου».
– Μπούγας: «Δεν μπορεί να ξεκινήσει η διαδικασία, ούτε να γίνει αυτή η συζήτηση με παρόντα δύο μέλη που έχουν εξαιρεθεί. Δεν είναι νόμιμη η σύνθεση της Επιτροπής. Θα συμμορφωθεί ο ΣΥΡΙΖΑ με την απόφαση;
– Λάππας: «Έχουν αυτόνομη παρουσία και προσωπικότητα, θα αποφασίσουν οι ίδιοι».
Ο κ. Τζανακόπουλος φέρεται να είπε στον πρόεδρο της επιτροπής ότι «είμαι εδώ κατ’ εντολή του Προέδρου μου. Παραβιάζετε το Σύνταγμα». Ο κ. Μπούγας λέγεται ότι του επισήμανε ότι «επιδεικνύετε αντικοινοβουλευτική συμπεριφορά».
Υπήρξαν και κάποιες στιγμής έντασης ενώ στην κατηγορηματική άρνησή τους να αποχωρήσουν, διέκοψε την συνεδρίαση και την ανέβαλε. Πρώτοι αποχώρησαν οι βουλευτές της ΝΔ.
Μάλιστα ο Δημήτρης Μαρκόπουλος είχε έξω από την αίθουσα τον εξής διάλογο με την γραμματέα της Κ.Ο. του ΣΥΡΙΖΑ Όλγα Γεροβασίλη που περίμενε μαζί με άλλους βουλευτές του κόμματος. «Αναβάλλεται η συνεδρίαση. Έχει έρθει ο Φρουζής και δεν μπορεί να εξεταστεί γιατί είχαμε τα ίδια, φωνές και εντάσεις», είπε ο «γαλάζιος» βουλευτής.
– Γεροβασίλη: «Εγώ βλέπω ότι αποχώρησε η ΝΔ, όχι ο ΣΥΡΙΖΑ…».
– Μαρκόπουλος: «Τους αφήσαμε στον αυτοεξευτελισμό τους. Δεν μπορούμε να κάνουμε πεζοδρόμιο τη Βουλή. Έχετε κάνει τον Πολάκη αντιπρόεδρο του ΣΥΡΙΖΑ. Αυτός χαράσσει την “γραμμή”».
– Γεροβασίλη με εξίσου ειρωνικό πνεύμα: «Θα τον πάμε για Πρόεδρο της Δημοκρατίας…».
Αυτό που αξίζει να σημειωθεί, είναι μια φράση του κ. Πολάκη, ο οποίος βγαίνοντας είπε στους δημοσιογράφους ότι «είχα δυο φακέλους ερωτήσεις για τον Φρουζή, περίμενα να τον φέρουν αλλά τίποτα». Για να προσθέσει ότι «τον προστατεύουν, γι’ αυτό δεν μας θέλουν μέσα», σημειώνοντας:
«Την επόμενη φορά θα είμαστε εδώ», κάτι που υποδηλώνει την πρόθεση του ΣΥΡΙΖΑ να επιμείνει στην μην νομιμοποίηση της απόφασης εξαίρεσής τους. Έτσι, ο Κωνσταντίνος Φρουζής, που είναι ο πρώτος μάρτυρας που έχει κληθεί να καταθέσει, έφυγε από την Βουλή.
«Είμαστε εδώ για να υπερασπιστούμε το καθήκον μας για συνταγματική νομιμότητα.
»Δεν θα επιτρέψουμε στην κυβερνητική πλειοψηφία να ενεργήσει έτσι ώστε να αποφύγει την εξέταση ο Φρουζής!» ανέφερε σε ανάρτηση του στο facebook ο Π. Πολάκης.
