
# Ξεσπά η μητέρα του «Mr Bitcoin»: Ο γιος μου, η νύφη μου και τα παιδιά τους «θανατώνονται»

Published at: ****

Author: ****

Original: [CNN.gr](https://www.cnn.gr/news/ellada/story/196371/xespa-i-mitera-toy-mr-bitcoin-o-gios-moy-i-nyfi-moy-kai-ta-paidia-toys-thanatonontai)

Newsroom, CNN Greece 22:25 , 05 November 2019
Ως γνωστόν, για την έκδοση του Αλεξάντερ Βίνικ ερίζουν ΗΠΑ, Γαλλία και Ρωσία. Ο Άρειος Πάγος έχει κρίνει για όλα τα αιτήματα θετικά (τελευταία τον Δεκέμβριο του 2018), αλλά ακόμη η υπόθεση εκκρεμεί στον υπουργό Δικαιοσύνης που έχει τον τελικό λόγο. Ο Mr Bitcoin σύμφωνα με τους συνηγόρους του νοσηλεύεται ακόμα φρουρούμενος στο Αττικό Νοσοκομείο λόγω σοβαρών προβλημάτων υγείας μετά την απεργία πείνας 88 ημερών που είχε κάνει, από το Νοέμβριο του 2018 μέχρι τον Φεβρουάριο του 2019.
Η κυρία Βίνικ ταξίδεψε στην Ελλάδα για να δηλώσει στους Έλληνες δημοσιογράφους ότι ο υπό έκδοση γιος της κρατείται άδικα, την ώρα που η γυναίκα του πάσχει από βαριάς μορφή καρκίνου στον εγκέφαλο και τα δύο παιδιά τους, 5 και 8 ετών σήμερα, ζουν ουσιαστικά χωρίς γονείς. «Θέλω να ρωτήσω την Ελληνική κυβέρνηση και τη δικαιοσύνη γιατί δεν υπάρχει έλεος; Από τον Ιούλιο του 2017 ζω μια κόλαση. Ο γιος μου, η νύφη μου και τα παιδιά τους ''θανατώνονται''», τόνισε με δάκρυα στα μάτια η κ. Βέρα Βίνικ, με το ποτήρι νερό που κρατούσε εκείνη την ώρα στα χέρια της να θρυμματίζεται από τη συναισθηματική φόρτιση.
Στη μία το μεσημέρι της Τετάρτης (06/11) θα συζητηθεί ένα νέο αίτημα του 40χρονου Ρώσου για να αφεθεί ελεύθερος ή τουλάχιστον να εκδοθεί στην χώρα του, αντί των ΗΠΑ ή της Γαλλίας. Συγκεκριμένα, οι δικηγόροι του έχουν προσφύγει στο Συμβούλιο του Αρείου Πάγου με αίτηση δικαστικής επανεξέτασης των προηγούμενων αποφάσεων υπέρ της έκδοσης. Ο κυριότερος λόγος είναι ο νέος Ποινικός Κώδικας, με βάση τον οποίο το αδίκημα της «απάτης μέσω ηλεκτρονικού υπολογιστή» προϋποθέτει μήνυση από έστω ένα θύμα. «Η προθεσμία παρήλθε χωρίς να εμφανιστεί ούτε ένας παθών, ούτε ένας να δηλώνει ότι εξαπατήθηκε από τον Βίνικ, άρα πλέον δεν υφίσταται ούτε αυτό το αδίκημα στην Ελλάδα», είπε η δικηγόρος του Ζωή Κωνσταντόπουλου κατά τη διάρκεια σημερινής συνέντευξης Τύπου, εξηγώντας ότι και το δεύτερο αδίκημα (“λειτουργία μη αδειοδοτημένης επιχείρησης”) δεν προβλέπεται καν στην ελληνική ποινική νομοθεσία.
Πέραν αυτού, τόνισε, ο εντολέας της παραμένει προφυλακισμένος στην Ελλάδα επί 27 μήνες, χωρίς δίκη, χωρίς καταδίκη, χωρίς ποινή, όταν ο μέγιστος χρόνος προσωρινής κράτησης δεν πρέπει να ξεπερνά τους 18.
Η κυρία Κωνσταντοπούλου δήλωσε ακόμη ότι ο Βίνικ θέλει να παραβρεθεί την Τετάρτη στον Άρειο Πάγο και ότι το έχουν επιτρέψει οι γιατροί. Μάλιστα, ανέφερε ότι έχει ο ίδιος μισθώσει ασθενοφόρο, αλλά πιστεύει ότι θα του το αρνηθεί η αρμόδια υπηρεσία του Μεταγωγών για άγνωστους λόγους. Το ίδιο, λέει, είχε συμβεί και παλαιότερα.
«Οι δυνάμεις που κινητοποιούνται τόσο καιρό για να εμποδίσουν την έκδοσή του στη Ρωσία αντιστρατεύονται τη δημοκρατία, τις ελευθερίες, τα δικαιώματα και τα κεκτημένα των πολιτών» πρόσθεσε. Σύμφωνα με την κυρία Κωνσταντοπούλου, η χώρα υπηκοότητας και η χώρα διάπραξης του όποιου αδικήματος είναι η Ρωσία. «Στις ΗΠΑ ή τη Γαλλία δεν έχει πατήσει ποτέ το πόδι του. Επίσης συναινεί να εκδοθεί στη χώρα του και το έχει αποφασίσει ο Άρειος Πάγος» είπε, τονίζοντας ότι πριν από 10 μήνες το Τμήμα Εγκλημάτων κατά Ζωής είχε ενημερώσει τον Βίνικ και την ίδια πως απειλείται η ζωή του και ότι κάποιοι ετοιμάζουν απόπειρα δολοφονίας εναντίον του, χωρίς όπως λέει η δικηγόρος να υπάρξει άλλη ενημέρωση.
Για κακή αντιμετώπιση ενός Ρώσου υπηκόου έκανε λόγο ο Ρώσος συνήγορός του Τιμοφέι Μουσάτωφ, λέγοντας ότι τα δικαιώματά του έχουν υποβαθμιστεί σε μία κατηγορία μη ανθρώπινη. «Σε κανέναν δεν προκαλεί καμία αγανάκτηση ή αντίδραση ότι ένας άνθρωπος προφυλακίζεται για πολύ μεγαλύτερο χρόνο απ' ό,τι προβλέπει το Σύνταγμα;» αναρωτήθηκε, αναφερόμενος κι αυτός στην αλλαγή της ελληνικής νομοθεσίας που επηρεάζει όπως είπε τις κατηγορίες, τα εντάλματα και τις αποφάσεις για την έκδοση.
 

        Διαβάστε επίσης
      
