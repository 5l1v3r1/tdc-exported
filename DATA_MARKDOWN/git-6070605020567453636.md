
# La CUP respon a JxCat: No hi pot haver unitat estratègica si ens envien els Mossos i es retallen drets

Published at: **2019-11-07T20:04:28+00:00**

Author: ****

Original: [Ara.cat](https://www.ara.cat/politica/CUP-emplaca-forces-sobiranistes-no_0_2339766226.html)

Amb repressió i retallada de drets no és possible la unitat. Sota aquesta premissa, la formació anticapitalista ha rebutjat d'aquesta manera la crida a la unitat per part de JxCat, que defensa crear un únic grup parlamentari independentista a Madrid. "No hi pot haver unitat estratègica si ens envien els Mossos i es retallen drets", ha deixat clar la candidata Mireia Vehí, en l'acte central de campanya, celebrat a l'antic Mercat de Sant Antoni davant de dues-centes persones. 
Sigui com sigui, la CUP ha llançat avui una proposta estratègica unitària a les forces sobiranistes per convertir aquestes eleccions en un "plebiscit destituent del règim" que comporti l’acord de no pactar amb cap partit del règim del 78 al Congrés. Els cupaires han reclamat, així mateix, a ERC, JxCat i els comuns, iniciar una campanya d’internacionalització del conflicte i a favor del dret a l’autodeterminació, per arribar a una solució política mediada internacionalment; lluitar pels drets socials i aturar immediatament la repressió i la col·laboració amb les forces de seguretat de l’estat espanyol. 
"Volem unitat per aturar desnonaments, per donar una resposta a la repressió policial, per respondre a la llei Aragonès, que vol privatitzar serveis bàsics, pel dret a l'autodeterminació i per blindar els drets socials amb salaris dignes i habitatges assequibles", ha advertit la cap de llista per Barcelona. Vehí ha opinat que "en aquest règim no hi cabem" i que "ni mes escons independentistes farà que hi tinguem més cabuda perquè la sortida democràtica passa per desbordar l'Estat des dels carrers". 
Vehí ha recordat els vincles del PSOE amb el GAL per descartar que el puguin investir amb els seus vots. "No farem president a cap senyor d'un partit que té les mans tacades de sang i de cal", ha etzibat per marcar distàncies amb ERC, que no ha descartat que s'abstingui per facilitar la investidura del candidat socialista, Pedro Sánchez, com va defensar després dels anteriors comicis.  
En la mateixa línia, el número 2 de la candidatura, Albert Botran, ha també descartat qualsevol acord amb un PSOE que "reparteix xarop d'estopa quan l'esquerra espanyola ens deia que canviarien les coses amb ells al poder" i ha reclamat a Unides Podem que donin "suport a aquesta revolta democràtica". "El PSOE és l'Advocacia de l'Estat que ha demanat les mateixes penes que el jutge Marchena, el PSOE és el jutge Marchena, que no ha investigat tortures i que ara s'ha inventat un muntatge policial amb els CDR i que ens envia la policia quan la societat catalana surt al carrer", ha denunciat. "El PSOE és el president espanyol, Pedro Sánchez, que diu que vol penalitzar els referèndums, és Carmen Calvo, que ens vol marcar del que podem parlar i el que podem aprovar al Parlament", ha afegit en un discurs sense concessions contra els socialistes.  
Botran ha carregat contra la justícia espanyola i les forces de seguretat de l'Estat i ha reclamat "llibertat d'expressió" per les denúncies contra programes de TV3. "La monarquia va tenir la rebuda que es mereixia", ha afegit en relació amb la visita dilluns del rei Felip VI, per concloure que "aquest règim fa por". Un règim que ha considerat que està "en crisi" i que el 10-N "en sortirà un govern de supervivència" i de "més repressió". "No ens rendim ni ens rendirem, però", ha avisat perquè "al darrere hi tenim tot un poble per guanyar la independència", ha afirmat abans de sentenciar que "cada vot per la CUP s'interpretarà com un vot que no ens rendim". 
Amb la voluntat de capitalitzar el vot contestari, el diputat Carles Riera ha defensat la desobediència institucional i ha marcat distàncies també amb les dues grans forces independentistes remarcant que "venim a omplir un buit" davant "el JxCat de Buch i de l'ERC que es vol vendre al PSOE per quatre engrunes". "Som el vot que més mal els fa", ha conclòs el diputat emulant l'eslògan d'Herri Batasuna del 1987, que es va presentar amb el lema "Vota el que més mal els fa".  

        Tancant files amb els CDR i els joves empresonats
      
La cap de llista per Tarragona, Mariona Quadrada, en la mateixa línia, ha deixat clar que no pactaran "res" amb un PSOE, que "ara mateix és la dreta, un mur cec, sord i mut que no fa altra cosa que augmentar el nombre de detingudes". "No oblidem la gent empresonada tampoc del 23 de setembre", ha remarcat en al·lusió als set membres dels CDR empresonats acusats de terrorisme i que ERC i JxCat no considera presos polítics. 
El cap de llista per Lleida, Francesc Gabarrell, ha criticat que el govern d'ERC, JxCat i els comuns a la Paeria no s'enrecorda dels presos polítics i els ha enviat una abraçada solidària. El candidat per Girona, Non Casadevall, ha carregat contra Rufián per titllar de "piròmans" o "feixistes amb estelades" a "joves que han perdut els ulls" abans de reclamar-li: "No ens doni mes lliçons, que fa temps que ens coneixem". 
