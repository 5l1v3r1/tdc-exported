
# موسوی: تحریم‌های تکراری، آمریکا را به اهدافش نمی‌رساند

Published at: **2019-11-02T10:18:00+00:00**

Author: ****

Original: [جامعه خبری تحلیلی الف](https://www.alef.ir/news/3980811045.html)

سخنگوی وزارت امور خارجه گفت: ایالات متحده بجای تحریم‌های تکراری و غوغاسالاری که قطعا آنها را به اهدافشان نخواهد رساند، از غوطه ور شدن هر چه بیشتر در توهمات خود ساخته دست برداشته و به اجرای تعهدات خود در برجام بازگردد.
به گزارش الف، سید عباس موسوی در واکنش به تحریم بخش عمرانی ایران توسط آمریکا اظهار داشت: اینگونه اقدامات نشانه ضعف و ناکارآمدی این کشور در دیپلماسی است.  
وی افزود: متاسفانه دستگاه دیپلماسی آمریکا از انجام ابتکار و راهکارهای دیپلماتیک و معقول ناتوان بوده و تنها اتکاء آنها به زور و تروریسم اقتصادی است.
سخنگوی وزارت امور خارجه بیان کرد: دیپلماسی قلدرمآبانه ایالات متحده که در ارتباط با سایر کشورها و حتی سازوکارهای بین المللی و چند جانبه نیز بکار گرفته می‌شود به یک معضل جهانی تبدیل شده است.  
موسوی اظهار داشت: بهتر است ایالات متحده بجای تحریم‌های تکراری و غوغاسالاری که قطعا آنها را به اهدافشان نخواهد رساند، از غوطه ور شدن هر چه بیشتر در توهمات خود ساخته دست برداشته و به اجرای تعهدات خود در برجام بازگردد.
گفتنی است وزارت خارجه آمریکا روز جمعه ضمن تمدید معافیت‌های مربوط به همکاری های صلح آمیز هسته ای با تهران اعلام کرد تحریم‌های جدیدی علیه بخش عمران و مواد مرتبط با فعالیت‌های هسته‌ای، نظامی و موشک بالستیک ایران اعمال کرده است.
