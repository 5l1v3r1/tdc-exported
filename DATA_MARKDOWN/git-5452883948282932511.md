
# Festa Unità, la caserma Litto ospita un gruppo di bambini: le immagini della visita

Published at: **2019-11-04T12:40:00+00:00**

Author: **Redazione**

Original: [AvellinoToday](http://www.avellinotoday.it/attualita/caserme-aperte-immagini-visita-bambini.html)

La celebrazione del “Giorno dell’Unità Nazionale e Giornata delle Forze Armate” che si è tenuta come ogni anno anche ad Avellino, ha visto ancora una volta la partecipazione dell’Arma dei Carabinieri con un picchetto d’onore.
La cerimonia, come di consueto, è stata l’occasione per consolidare la vicinanza tra la popolazione e gli uomini e le donne delle Forze Armate.
Nell’ambito della ricorrenza odierna è stata anche programmata l’iniziativa “Caserme aperte”, con l’apertura al pubblico, dalle ore 8:00 alle 17:00, della Caserma Nicola Litto, sede del Comando Provinciale dei Carabinieri di Avellino, e delle Compagnie Carabinieri di Ariano Irpino, Baiano, Mirabella Eclano, Montella e Sant’Angelo dei Lombardi.
Centinaia di persone, accolte da personale qualificato (che si è sottoposto con paziente disponibilità ad un vero e proprio fuoco incrociato di domande soprattutto per l’entusiasta curiosità dei bambini), sono state introdotte nel mondo dell’Arma dei Carabinieri visitando la Centrale Operativa, cuore pulsante dell’attività d’Istituto della Benemerita, nonché altri locali destinati alle operazioni quotidiane.
La visita ha poi dato spazio ad una mostra statica di mezzi ed equipaggiamenti in dotazione all’Arma territoriale, con l’opportunità di salire a bordo delle “Gazzelle” che vedono quotidianamente impegnate sulle strade della provincia per garantire sicurezza e rispetto della legalità.
Queste le parole del Capitano Francesco Nicolò Pirronti:
"La legalità s'insegna dall'infanzia. È importantissimo che i bambini crescano imparando questi valori perché, loro, saranno gli uomini di domani".
