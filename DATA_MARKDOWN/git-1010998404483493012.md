
# В първия работен ден: Парламентът стартира процедура за избор на нов шеф на КПКОНПИ

Published at: **2019-11-06T13:26:00+00:00**

Author: ****

Original: [bTV Новините](https://btvnovinite.bg/bulgaria/v-parvija-raboten-den-parlamentat-startira-procedura-za-izbor-na-nov-shef-na-kpkonpi.html)

Депутатите се връщат на работа след местните избори. Двама нови народни представители положиха клетва, а шестима ще се разделят с парламента.
Депутатите, които днес се заклеха, са Руслан Тошев и Мария Цветкова, те влизат съответно на местата на Волен Сидеров и Лиляна Павлова.
Шестима депутати напускат парламента, защото са избрани за кметове. Четирима от тях са от БСП, един е от ГЕРБ и един от ВМРО.
„Анализираме финансовото състояние на общината, което е доста тежко. Оттам ще тръгнем, за да придобием реална представа за състоянието на нещата, защото финансите са вълшебната пръчица, с която са случват нещата”, казва новоизбраният кмет на Асеновград Христо Грудев.
„Структуриране на екип. Силен експертен екип. Такъв ангажимент съм поел в предизборната си кампания. Разговори с общинския съвет. В Перник общинският съвет е силно фрагментиран”, обобщава какво го очаква новоизбраният кмет на Перник Станислав Владимиров.
В първия си работен ден след изборите, парламентът стартира процедура за избор на нов шеф на Антикорупционната комисия. Народните представители изработиха правилата за избора му. Всички партии имат 14 дни срок, за да предлагат кандидати.
Приети бяха и промени в Закона за корпоративното подоходно облагане, опозицията възрази срещу тях, защото по този начин се заобикалят правилата и се променят шест други закона.
