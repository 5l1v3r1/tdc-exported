
# Aké je najdôležitejšie slovné spojenie roka 2019? Preslávila ho aj Greta Thunberg

Published at: **2019-11-07T15:32:00+00:00**

Author: **Viktor Kniš**

Original: [REFRESHER](https://refresher.sk/76334-Ake-je-najdolezitejsie-slovne-spojenie-roka-2019-Preslavila-ho-aj-Greta-Thunberg)


        Mladá aktivistka si pripisuje ďalší dôležitý míľnik. Počas celého roka propagovala klimatické štrajky, ktoré sa stávajú najdôležitejším slovným spojením roka 2019.
      
Jazykovedci z britského Collins Dictionary každoročne vyhlasujú, ktoré slovné spojenie má najväčší súvis s konkrétnym rokom. Pre rok 2019 sa víťazom stáva „klimatický štrajk,“ čím chcú poukázať na dôležitosť riešenia environmentálnych problémov, informuje Independent.
Zásluhy verejnosť právom pripisuje práve 16-ročnej aktivistke Grete Thunberg, ktorá venovala značnú časť svojej energie hnutiu #FridaysForFuture. 
Jej iniciatíva spustila množstvo štrajkov naprieč celým svetom. Stovky tisíc ľudí dávajú protestmi najavo svoju nespokojnosť s tým, ako nezodpovedne mocní predstavitelia štátov pristupujú k budúcnosti planéty. Samozrejme, cieľom je, aby si dôležitosť ekologickejšieho prístupu uvedomili aj jednotlivci. 
Ďalšie slovné spojenia, ktoré sa umiestnili medzi najpríznačnejšími k roku 2019, sú napríklad „influencer“ alebo „body positivity,“ v preklade spokojnosť so svojím telesným výzorom.
V minulom roku rovnako zvíťazil výraz spojený s ekológiou – „jednorazové použitie,“ čím sa jazykovedci snažili poukázať na zbytočné použitie jednorazových plastov a taktiež hromadný záujem o ich celosvetový zákaz. 
