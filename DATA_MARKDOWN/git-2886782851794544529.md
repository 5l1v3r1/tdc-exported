
# Nem indul a választáson Farage

Published at: **2019-11-03T17:18:10+00:00**

Author: **Euronews **

Original: [euronews](https://hu.euronews.com/2019/11/03/farage-nem-indul-a-valasztason)

Nigel Farage, az újsütetű Brexit Párt vezére nem indul az előrehozott választásokon – ehelyett inkább Boris Johnson kormányfő brexit-megállapodása ellen agitál országszerte. Pártja azonban minden választókerületben állít jelöltet, amivel el tud szipkázni sok kilépéspáti szavazót a Konzervatív Párttól.
"Sokat gondolkodtam ezen. Hogyan szolgálhatnám legjobban a brexit ügyét? Mert ezért csinálom, nem a saját karrierem miatt. Próbáljak bekerülni a parlamentbe, vagy máshol jobban szolgálhatom ezt az ügyet? Járjam keresztül-kasul az országot, és támogassam a 600 jelöltünket. Úgy gondolom, az utóbbi a jó döntés" – mondta Farage a BBC-n.
Farage szerint a miniszterelnök brexit-javaslata elárulja a kilépésre szavazó tizenhétmillió ember reményeit. Boris Johnson azonban kitart a terv mellett.
„Az egyetlen út az EU elhagyására, az egyetlen út a brexithez, a jelenlegi javaslat elfogadása.” - mondta a miniszterelnök" - ezt már Johnson mondta a BBC egy másik műsorában.
Mindezzel együtt lehetséges, hogy a mostani választás központi témája mégsem a brexit, hanem a pénz – legalábbis egyeseknek. Egyes hírek szerint az ország milliárdosai aggódnak az esetleges munkáspárti győzelem miatt. Félelmükre ráerősített a baloldal pénzügyi árnyékminisztere:
„A jövedelemadó tekintetében azt mondjuk, hogy a leggazdagabb öt százalék egy kicsit többet fog fizetni. A maradék 95 százalékot viszont megvédjük” - ígérte John McDonnell.
A legfrissebb közvélemény-kutatások szerint a kormányzó konzervatív párt 8-17 százalékkal vezet a Munkáspárt előtt, de a szavazók belefáradtak a brexitbe, és a brit választási rendszer sajátosságai miatt a december 12-i szavazás még egyáltalán nem lefutott verseny.
