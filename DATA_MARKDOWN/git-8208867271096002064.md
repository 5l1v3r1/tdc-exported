
# Coppa Libertadores: la finale Flamengo-River Plate spostata da Santiago a Lima

Published at: **2019-11-06T11:35:00+00:00**

Author: ****

Original: [Repubblica.it](https://www.repubblica.it/sport/calcio/esteri/2019/11/06/news/coppa_libertadores_la_finale_flamengo-river_plate_spostata_da_santiago_a_lima-240371585/)

ASUNCION (Paraguay) - Niente Santiago del Cile, la finale della Coppa Libertadores si giocherà a Lima, capitale del Perù. E' questa la decisione presa dalla Conmebol, la confederazione calcistica sudamericana, costretta a cambiare sede del match che vedrà Flamengo e River Plate (campione uscente) contendersi la 60esima edizione del trofeo. Lo spostamento è stato causato dalla difficile situazione che sta vivendo il popolo cileno, con le violente proteste che stanno coinvolgendo da settimane il Paese al quale era stata inizialmente assegnata l'organizzazione dell'evento.
I problemi di sicurezza hanno messo d'accordo tutti, anche i presidenti dei club di Rio de Janeiro e Buenos Aires, che al termine di un incontro durato cinque ore hanno condiviso la scelta della capitale peruviana, preferita alla soluzione paraguaiana di Asuncion, che ospiterà già i Mondiali di beach soccer nello stesso periodo (la finale della Champions sudamericana è in calendario sabato 23 novembre) e la finale della Copa Sudamericana. In ballo c'era anche la candidatura di Medellin (Colombia), ma è stata scelta Lima per la capienza dello stadio Monumental (80 mila spettatori) e per la capacità alberghiera.
Nonostante le rassicurazioni del ministro dello Sport cileno, certo dello svolgimento dell'incontro senza problemi di ordine pubblico, la Conmebol ha preferito non rischiare. Dello stesso avviso il sindaco di Santiago: "Se non ci sono le condizioni per far riprendere il campionato locale, figuriamoci come potrebbero esserci per un evento di portata internazionale". In effetti rivolte e scontri proseguono in tutto il Cile, disordini che stanno compromettendo la ripresa del torneo nazionale in una situazione totalmente instabile. "La scelta del nuovo scenario si basa sull'offerta del governo del Perù e sulle garanzie di sicurezza che ha dato. La decisione è stata concordata con i presidenti dei club Flamengo e River e con le federazioni di Argentina, Brasile e Cile e va anche a vantaggio della politica di realizzare ciascuna delle finali uniche in diversi Paesi", ha spiegato nel comunicato la Conmebol.
