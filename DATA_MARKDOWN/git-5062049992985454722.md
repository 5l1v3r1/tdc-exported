
# Turnaj mistryň: Strýcová proletěla do finále čtyřhry. Plíšková podlehla světové jedničce

Published at: **2019-11-02T00:00:00+00:00**

Author: ****

Original: [Tenisový svět](https://www.tenisovysvet.cz/article/detail/10607--turnaj-mistryn-strycova-proletela-do-finale-ctyrhry-pliskova-podlehla-svetove-jednicce)


        Karolína Plíšková na Turnaji mistryň neúspěšně usilovala o postup do finále, když nevyužila vedení o set a prohrála třísetovou bitvu proti světové jedničce Ashleigh Bartyové. Ve čtyřhře si o titul zahrají Barbora Strýcová a Su-wej Sie, které hladce přehrály Annu-Lenu Grönefeldovou a Demi Schuursovou.
      
Strýcová a Sie prosvištěly do finále!Ani ne hodinu potřebovaly Barbora Strýcová a Su-wej Sie k tomu, aby porazily německo-nizozemský pár Grönefeldová, Schuursová 6:1, 6:2 a postoupily do finále Turnaje mistryň. Strýcové a Sie se mimořádně dařilo na returnu, když si připsaly celkem sedm úspěšných brejků. V nedělním finále je čeká maďarsko-francouzská dvojice Babosová, Mladenovicová.
Vítězkám pomohla k úspěchu i početná skupina českých fanoušků. „Atmosférou mi to připomínalo Fed Cup. Hodně nám pomohlo, že skandovali mé jméno i jméno parťačky. Díky moc,“ nechala se přímo na kurtu slyšet šťastná Strýcová.
Díky semifinálové výhře má třiatřicetiletá Strýcová jistotu, že zakončí rok jako světová jednička ve čtyřhře. Společně se Sie budou zítra usilovat o pátý letošní titul, dosud se radovaly v Dubaji, Madridu, Birminghamu a na Wimbledonu. Právě na travnatém grandslamu porazily i pár Babosová, Mladenovicová, který na Turnaji mistryň obhajuje titul.
