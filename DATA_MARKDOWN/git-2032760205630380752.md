
# Menšinová vláda premiéra Orbana v rumunskom parlamente získala dôveru

Published at: **2019-11-04T21:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88684)

4.11.2019 (Webnoviny.sk) – V rumunskom parlamente získala v pondelok dôveru nová menšinová vláda dezignovaného premiéra Ludovica Orbana, predsedu Národnej liberálnej strany (PNL), ktorá je najsilnejším opozičným zoskupením v krajine. Orbanova vláda potrebovala podporu 233 poslancov, pričom získala nakoniec 240 hlasov.
Hoci riadne parlamentné voľby by sa v Rumunsku mali konať až v druhej polovici budúceho roka, 10. októbra po vyslovení nedôvery v parlamente padla doterajšia vláda Sociálnodemokratickej strany (PSD) na čele s premiérkou Vioricou Dancilou. Túto vládu opozícia a médiá dlhodobo obviňovali z veľmi vážnej korupcie.
Ludovic Orban nemá okrem mena nič spoločné so svojím maďarským takmer menovcom Viktorom Orbánom, a to ani v politickej rovine. Zatiaľ čo maďarský premiér sa snaží v posledných rokoch profilovať ako tvrdý konzervatívec a zástanca tradičných hodnôt, a svojich voličov jednostaj „straší“ Bruselom, rumunský Orban a jeho PNL sú proeurópski a liberálni.
