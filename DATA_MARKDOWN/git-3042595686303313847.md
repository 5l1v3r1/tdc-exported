
# Jente (7) skutt under knask-eller-knep

Published at: **2019-11-01T20:06:23+00:00**

Author: **Kristian Tvedt**

Original: [Dagbladet.no](https://www.dagbladet.no/nyheter/jente-7-skutt-under-knask-eller-knep/71774831)

En sju år gammel jente i Chicago ble skutt i nakken og i brystet da hun gikk fra dør til dør på halloween, ifølge The Guardian.

        - Barnet kjemper for livet, sa politisjef Rocco Alioto til reportere på stedet, skriver CNN.
      
Minst sju skudd ble avfyrt av en mann og to medsammensvorne, men de var myntet på et medlem av Latin Kings, en antatt rivaliserende gjeng, ifølge politiet.
Det var ennå ikke blitt mørkt i halv seks-tida lokal tid, da sjuåringen og hennes foreldre var ute i en travel Chicago-gate, fylt av barn i halloween-kostymer.
Skytteren skal ha siktet på en mann (32) på andre siden av gata, da to av skuddene traff jenta. Han ble truffet i sin venstre hånd og flyktet, men politiet fant ham et kvartal unna. Ifølge politiet har han vært lite samarbeidsvillig.

        Politiet har identifisert en mistenkt, kledd i Jason-maske - et kostyme hentet fra «Fredag den 13.»-filmene.
      
Politiet har uttalt at han ropte et gjeng-slagord da han skjøt, skriver The Guardian.
- Dette er uakseptabelt - det er en sju år gammel jente som går knask-eller-knep med familien sin her, som blir skutt fordi en gruppe menn vil skyte en annen mann mens det er en gate full av barn som feirer halloween, sa politisjef Alioto ifølge CNN.
Lali Lara (25) var vitne til hendelsen, og forsøkte å stoppe blødningen i brystet med hånda sin. Hun trodde først jenta var kledd ut som en humle, før hun innså at det var Minnie Mus.
- Jeg sa navnet hennes så hun ikke skulle lukke øynene. Hun så på meg, og holdt hånda mi i tre minutter før hun slapp. Jeg har barn - jeg ville mistet det om noe skjedde med barna mine, sa hun til Chicago Tribune.

        Politiet har en ungdom i varetekt, men det er ikke kjent om dette er gjerningsmannen.
      
Politiet har samlet overvåkningsvideo fra stedet, og fått rikelig med vitnebeskrivelser.
Chicago-bydelen Little Village har i flere tiår vært splittet mellom de to rivaliserende gjengene Latin Kings og Gangster Two-Six. Gata hvor sjuåringen ble skutt er like ved grensa mellom gjengenes territorier, og flere hundre er antatt å ha dødd i konflikten i åras løp, skriver Chicago Tribune.
