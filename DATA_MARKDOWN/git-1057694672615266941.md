
# Ερντογάν: Συνελήφθη η σύζυγος του Αμπού Μπακρ Αλ-Μπαγκντάντι

Published at: **2019-11-06T12:29:49+00:00**

Author: ****

Original: [News.gr](https://www.news.gr/kosmos/article/2022413/erntogan-sinelifthi-i-sizigos-tou-ampou-bakr-al-mpagkntanti.html)

Ο Ρετζέπ Ταγίπ Ερντογάν δήλωσε την Τετάρτη 6 Νοεμβρίου ότι οι Τούρκοι στρατιώτες συνέλαβαν την σύζυγο του Αμπού Μπακρ Αλ-Μπαγκντάντι.
Όπως αναφέρει η Dailysabah, ο Τούρκος πρόεδρος αποκάλυψε ότι συνελήφθη η σύζυγος του νεκρού αρχηγού του ISIS.
Την Τρίτη 5 Νοεμβρίου οι αρχές της Τουρκίας αιχμαλώτισαν μια αδελφή του πρώην ηγέτη της τζιχαντιστικής οργάνωσης Ισλαμικό Κράτος (ΙΚ) Αμπού Μπακρ αλ Μπαγκντάντι στην πόλη Άζαζ της βόρειας Συρίας.
Αυτό δήλωσε ανώτερος Τούρκος αξιωματούχος στο πρακτορείο ειδήσεων Reuters και πρόσθεσε ότι ανακρίνονται η ίδια, ο σύζυγός της και μια νύφη της, που επίσης συνελήφθησαν.
«Η Ρασμίγια Αουάντ αιχμαλωτίστηκε σε επιδρομή σε κοντέινερ κοντά στην Άζαζ», είπε ο αξιωματούχος, τονίζοντας ότι η επιχείρηση συνέβη την Δεύτερα 4 Νοεμβρίου.
«Ελπίζουμε να εξασφαλίσουμε μεγάλο όγκο πληροφοριών από την αδελφή του Μπαγκντάντι για τα ενδότερα του Ισλαμικού Κράτους», πρόσθεσε ο ίδιος αξιωματούχος της τουρκικής κυβέρνησης.
Διευκρίνισε ότι όταν συνελήφθη, η αδελφή του ηγέτη των τζιχαντιστών συνοδευόταν από πέντε παιδιά, αναφέρει το ΑΜΠΕ.
Το Ρόιτερς σημείωσε ότι δεν έχει τρόπο να επαληθεύσει εάν πράγματι το πρόσωπο που συνελήφθη είναι αυτή.
