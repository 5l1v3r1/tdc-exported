
# Stoppet Durek - ga ut disse

Published at: **2019-11-04T16:32:26+00:00**

Author: **Johannes Fjeld**

Original: [Dagbladet.no](https://www.dagbladet.no/kultur/stoppet-durek---ga-ut-disse/71755732)

Forrige uke gikk forlaget Cappelen Damm til det ekstraordinære skrittet å stoppe den norske utgivelsen av boka til den selverklærte sjamanen Durek Verrett.
Dagbladet hadde da i flere artikler skrevet om massiv kritikk fra medisinske fagfolk mot innholdet i boka «Spirit Hacking». Da forlaget stoppet boka, slo det fast i en pressemelding at bokas innhold reiste «betydelige etiske spørsmål som er relevante for Cappelen Damm som utgiver.»
«For eksempel er avsnittene som omhandler kreft svært problematiske, og de kan være sårende, og i ytterste konsekvens skadelige, dersom det som står der tas bokstavelig,» skrev forlaget.

        Nå viser Dagbladets undersøkelser at denne boka langt fra er den eneste boka utgitt av Cappelen Damm som kommer med udokumenterte medisinske påstander.
      
Dagbladet har tatt for seg to forfattere som til sammen har gitt ut en rekke bøker på Cappelen Damm. Alle bøkene promoveres gjennom bokklubben Energica, som eies av Cappelen Damm.
Her fant vi blant annet følgende påstander:
Slik beskriver Cappelen Damm selv forfatteren av boka «Medisinsk klarsynt», Anthony William, på sin hjemmeside:

        «Anthony William kommuniserer med en høyere dimensjon i sitt arbeid som medisinsk klarsynt. Han gir klientene sine en svært presis diagnose, som legene seinere har kunnet bekrefte. En ytre stemme i øret forteller ham hva som feiler den som oppsøker ham».
      
Det får biolog Kristian Gundersen, som er professor ved Universitetet i Oslo, til å reagere kraftig.
- Dette er ikke forfatterens ord. Her gir forlaget inntrykk av at det er en konsensus blant leger om at Williams «svært presise informasjon» stemmer. Det tillater jeg meg å tvile på, sier han til Dagbladet.
Han mener forlaget plikter å kunne dokumentere at denne påstanden stemmer.
- Er det gjort en studie, vil jeg gjerne ha den tilsendt. Jeg synes ikke forlaget kan unndra seg å stå til ansvar for påstander de kommer med i sin egen tekst.
William fikk først oppmerksomhet i Norge da boka «Sunn skjoldkjertel» fikk ramsalt kritikk i fjor, blant annet i Dagbladet. Her anbefalte han blant annet å «helle et glass vann, og visualisere at vannet fylles med hvitt lys» for å helbrede skjoldbruskkjertelen for ymse sykdommer.
Allerede i første kapittel av «Medisinsk klarsynt», som ble utgitt på norsk i 2015, skriver William:

        «Jeg er ikke lege. Jeg har ingen medisinsk utdannelse. Likevel kan jeg fortelle deg mer om helsen din enn noen annen er i stand til.»
      
Boka inneholder imidlertid følgende forbehold:
«Forfatteren av denne boka gir ikke medisinske eller i annen forstand profesjonelle råd, og foreskriver heller ikke bruken av noen bestemt teknikk som en form for diagnose eller behandling», står det blant annet - og verken forlag eller forfatter kan holdes ansvarlig for følgene dersom noen tar informasjonen i boka i bruk.
Gundersen reagerer på det han opplever som et misforhold mellom forlagets forbehold og det faktiske innholdet i «Medisinsk klarsynt.»
- Forfatteren gjør nettopp de tingene de sier at han ikke gjør, ut ifra det jeg har blitt forelagt. Det står også i motsetning til de veldig bastante påstandene de kommer med i omtalen av boka på nettet. Her taler forlaget med minst to tunger.
William skriver også om hvordan han i en alder av fire år diagnostiserte sin symptomfrie bestemor med lungekreft, noe tester seinere skal ha bekreftet.
Hvordan? Svaret kan vi finne i boka «Livskraftig lever», som ble gitt ut på Cappelen Damm i år. Kilden til Williams kunnskap er ifølge ham selv at et vesen ved navn «Ånd» hele tiden snakker inn i øret hans, og gir ham «opplysninger om symptomene til alle» som står rundt ham.
På omslaget hevder «Livskraftig lever» å gi en «forklaring på eksem, psoriasis, diabetes, streptokokker, akne, urinsyregikt, oppblåsthet, gallestein, binyrestress, utmattelse, fettlever, vektproblemer, SIBO og autoimmune sykdommer.» På baksiden omtales boka som et «ruvende oppslagsverk om vår lever».
- Det som står på omslaget er så vidt meg bekjent forlagets ansvar, og der ljuger de. Det er løgn og falsk markedsføring. Dette er ikke et ruvende oppslagsverk om leveren, sier Gundersen.
Cappelen Damm har også gitt ut boka «Den indre årsaken» av Martin Brofman.

        Brofman hevder at han kurerte seg selv etter å ha fått diagnostisert uhelbredelig kreft i 1975.
      
Etter det utviklet han metoden «The Body Mirror System», som han baserer bøkene sine på.
Slik beskriver Cappelen Damm boka «Den indre årsaken» på sine egne hjemmesider:
«Et ruvende oppslagsverk over 800 symptomer og deres indre årsak, med uvurderlig innsikt i hvordan vi kan understøtte vår egen healingprosess fysisk, følelsesmessig og åndelig», skriver forlaget, som også forteller dette:

        «Martin Brofman utviklet The Body Mirror System etter at han helbredet seg selv for en livstruende sykdom».
      
Boka ble utgitt av Cappelen Damm i år.

        Da var det fem år siden Brofman selv døde av blærekreft.
      
Martin Brofmans budskap i «Den indre årsaken» går ut på at fysiske symptomer gjenspeiler den dypere delen av bevisstheten din. Boka inneholder et tilsvarende forbehold som i Williams «Medisinsk klarsynt».
Ifølge ham er det viktig å forstå at symptomene på sykdom «ikke ville ha manifestert seg dersom forholdene ikke lå til rette for det i bevisstheten til den personen som er rammet av dem.»

        Brofman hevder videre at vi selv har «skapt symptomet fordi vi valgte å reagere med stress på omstendigheter i livet vårt».
      
Påstander om at pasienter selv har skyld i sykdommene sine står i en moralsk særstilling, mener Gundersen.
- De påfører pasienter skyldfølelse det ikke er vitenskapelig belegg for, sier han.
I boka hevder Brofman også at mennesker med potensielt dødelige sykdommer selv ønsker å dø. Om kreftpasienter skriver han:
«Dersom symptomet kunne ha døden som sin logiske utgang, vil det si at det hele begynte med en beslutning om å dø».
Brofman hevder også at man kan helbrede seg selv:

        «Du kan bestemme deg for å foreta deg noe som kan føre til at du slipper taket i symptomet», skriver han.
      
Forfatteren har også laget en omfattende alfabetisk oversikt over forskjellige medisinske tilstander og symptomer.
Blant annet hevder han at en person med den dødelige muskelsykdommen ALS «gjør seg selv hjelpeløs gjennom måten han eller hun tenker på, og føler at han sitter hjelpeløst fast i en situasjon i livet som gjør ham ulykkelig.»
Har du adenokarsinom, en type kreft, skyldes det noe i deg som holdes inne, ifølge Brofman:
«Alle kreftformer representerer noe som blir holdt inne, og den berørte delen av kroppen viser hva det er som ikke er kommet til uttrykk», skriver Brofman.
Da Dagbladet kontakter Cappelen Damm, henviser forlaget til Nina Normann Ferguson. Hun er redaksjonssjef i Energica Bokklubb.
- Brofmans bok er antatt for utgivelse fordi bøkene hans vekker stor interesse blant dem som er interessert i hans forståelse av sykdom og helbredelse, skriver hun i en e-post til Dagbladet.
Dagbladet har spurt Ferguson om Cappelen Damm står inne for omtalene av Brofman og Williams bøker på sine nettsider.
- Anthony William er svært tydelig i alle sine bøker på at han forstår sykdom og helbredelse med utgangspunkt i sine klarsynte evner. Som utgivere av bøkene hans i oversettelse er det både naturlig og korrekt å viderebringe hans egne ord i og om bøkene han selv har forfattet, sier Ferguson.
Hun understreker at oversettelsene av bøkene til både William og Brofman er direkte gjengivelser.

        På spørsmål om hva som skiller påstandene til Brofman om selvforskyldte sykdommer fra påstandene som fikk forlaget til å trekke boka til Verrett, svarer hun at hun ikke vil kommentere innholdet i bøker som ikke er gitt ut på norsk.
      
Ferguson er forelagt kritikken fra Gundersen, og mener det ikke er noen overraskelse at han som biolog avviser Williams påstander.
Hun mener leseren selv har anledning til å ta stilling til innholdet i bøkene.

        - Det er fullt mulig å avvise innholdet i dem, og det er fullt mulig å akseptere det.
      
