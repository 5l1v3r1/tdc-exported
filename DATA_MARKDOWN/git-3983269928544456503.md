
# Maverick Viñales s'imposa al Gran Premi de Malàisia i Marc Márquez supera el rècord de punts

Published at: **2019-11-03T07:08:38+00:00**

Author: **Xavier Guillén**

Original: [CCMA](https://www.ccma.cat/esport3/maverick-vinales-simposa-al-gran-premi-de-malaisia-i-marc-marquez-supera-el-record-de-punts/noticia/2960470/)

Segona victòria de la temporada per Maverick Viñales, que ha liderat la cursa des de la primera volta. Viñales ha vençut, seguit de Marc Márquez i Andrea Dovizioso. El campió del món ha fet una gran sortida: de l'onzè lloc, quarta fila de la graella, ha passat a la segona posició al final del primer gir. Ha fet una gran sortida i una execel·lent remuntada.
Però Viñales tenia un ritme clarament superior i en cap moment  ha estat inquietat per Márquez. El pilot de roses ha acabat vencent amb 3 segons de marge sobre el campió del món. La tercera posició l'ha defensada molt bé Andrea Dovizioso. L'han seguit Valentino Rossi i Àlex Rins a molt poca distància.
Darrere d'ells Franco Morbidelli i Fabio Quartararo, que han estat la decepció de la cursa. Sortien de la primera fila i en cap moment han optat al podi. Johann Zarco estava fent una molt bona cursa, rodava novè quan l'ha fet caure Joan Mir. Pol Espargaró ha acabat onzè, Aleix tretzè i Jorge Lorenzo, catorzè.

        Rècord de puntuació per a Márquez
      
Amb els 20 punts sumats a Sepang, Márquez ha superat el record històric de punts aconseguits en una sola temporada a MotoGP. El pilot de Repsol Honda suma 395 punts, superant els 383 que va obtenir Jorge Lorenzo, el seu actual company d'equip, quan l'any 2010 es va proclamar campió del món amb Yamaha. Al pilot cerverí, que ha fet primer o segon en totes les curses del 2019 excepte al Gran Premi dels Estats Units -que va haver d'abandonar per avaria quan anava primer-, encara li falta una cursa per augmentar la xifra.  
