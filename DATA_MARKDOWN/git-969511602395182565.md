
# Donald Trump cere audierea directă a activistului pentru integritate, sugerând că acesta nu există

Published at: **2019-11-04T00:00:00+00:00**

Author: **Mihai Draghici**

Original: [BusinessMagazin](https://www.businessmagazin.ro/actualitate/donald-trump-cere-audierea-directa-a-activistului-pentru-integritate-sugerand-ca-acesta-nu-exista-18539613)

Preşedintele SUA, Donald Trump, a cerut luni după-amiază audierea directă a activistului pentru integritate care a făcut sesizarea ce a generat ancheta Camerei Reprezentanţilor, sugerând că persoana nici măcar nu există, deoarece este vorba de o "înşelătorie".
"Ceea ce am afirmat în conversaţia cu preşedintele Ucrainei este spus perfect. Nu există niciun motiv să chemăm martori pentru analizarrea cuvintelor mele şi a sensului. Este vorba de o altă farsă a democraţilor din cele pe care le trăiesc de când am fost ales (şi dinainte). Ruşinos!", a declarat Donald Trump prin Twitter.
"Denunţătorul a oferit informaţii false şi a colaborat cu politicianul corupt Schiff (Adam Schiff - preşedintele Comisiei pentru Informaţii din Camera Reprezentanţilor -n.red.). Trebuie adus să depună mărturie. Răspunsurile scrise nu sunt acceptabile! Unde este al doilea denunţător? A dispărut după ce au am prezentat stenograma. Oare există măcar? Unde este informatorul? Înşelătorie!", a adăugat Donald Trump. 
"Nu există niciun denunţător. Există cineva cu o agendă împotriva lui Donald Trump. Denunţă lucruri care nu s-au întâmplat. Avem stenograma convorbirii. Aceasta este o farsă şi niciun republican nu trebuie să uite acest lucru", a subliniat liderul de la Casa Albă.
Investigaţia Camerei Reprezentanţilor în sensul iniţierii procedurii demiterii preşedintelui Donald Trump a fost lansată după o sesizare formulată de un activist pentru integritate referitoare la presupuse acte de abuz în funcţie comise de Donald Trump prin exercitarea de presiuni în scopuri politice asupra preşedintelui Ucrainei, Volodimir Zelenski, pentru investigarea fostului vicepreşedinte Joseph Biden. Activistul pentru integritate urmează să fie audiat în Camera Reprezentanţilor într-un mod care să îi confere anonimat. Potrivit cotidianului The New York Times, activistul pentru integritate care a făcut sesizarea este ofiţer al Agenţiei Centrale de Informaţii (CIA).
