
# پلیس: مسمومان مشروبات الکلی در خراسان شمالی 27 نفر شدند/ دستگیری عامل اصلی توزیع

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696826/%D9%BE%D9%84%DB%8C%D8%B3-%D9%85%D8%B3%D9%85%D9%88%D9%85%D8%A7%D9%86-%D9%85%D8%B4%D8%B1%D9%88%D8%A8%D8%A7%D8%AA-%D8%A7%D9%84%DA%A9%D9%84%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-27-%D9%86%D9%81%D8%B1-%D8%B4%D8%AF%D9%86%D8%AF-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84-%D8%A7%D8%B5%D9%84%DB%8C-%D8%AA%D9%88%D8%B2%DB%8C%D8%B9)

فرمانده انتظامی خراسان شمالی اعلام کرد: شمار مسموم‌شدگان ناشی از مصرف مشروبات الکلی مرگبار در استان به ۲۷ نفر رسیده است که تاکنون ۳ نفر آنان فوت کرده و یک نفر نیز دچار نابینایی شده است.
به گزارش ایرنا سردار علیرضا مظاهری روز دوشنبه گفت: با تلاش ماموران انتظامی، عامل اصلی توزیع این مشروبات مرگبار شناسایی و در کمتر از ۱۲ ساعت دستگیر و به همراه ۴ متهم دیگر که در عملیات های جداگانه دستگیر شده بودند به مراجع قضائی معرفی شدند، تصریح کرد: در این خصوص هزار و ۴۷۳ لیتر متانول که در ساخت این مشروبات استفاده می شد، کشف و ضبط شده است.
فرمانده انتظامی خراسان شمالی با اشاره به اینکه مصرف اینگونه مشروبات بسیار خطرناک بوده و عواقب بسیار بدی دارد، گفت: خانواده ها در بازداشتن فرزندان خود از رفتن به این سو نقش غیرقابل انکاری دارند و باید به صورت پیوسته، پیامدهای ناگوار استفاده از هرگونه مشروب الکلی را به فرزندان خود گوشزد کنند.
یک پزشک فوق تخصص نفرولوژی و عضو هیأت علمی دانشگاه علوم پزشکی خراسان شمالی نیز گفت: مسمومیت با متانول در واقع به دنبال مصرف مشروبات الکلی دست‌ساز ایجاد می‌شود که مصرف کننده ۶ تا ۲۴ ساعت پس از مصرف، به علایمی نظیر منگی، تهوع و استفراغ، افت سطح هوشیاری و کاهش دید دچار می شود.
دکتر امیر بیگدلی، بروز حالاتی چون نمای برفی و جرقه زدن در میدان بینایی و در نهایت نابینایی را از دیگر علایم مصرف متانول خواند و افزود: به طور معمول هر فرد پس از مصرف متانول به تنفس های سطحی و تند، اختلالات متابولیکی شدید مانند افزایش تولید اسید در بدن دچار می شود اما بیشترین عوارض مصرف متانول بر روی شبکه بینایی رخ می دهد که با ایجاد اسید فرمیک، زمینه ساز آسیب شدید و برگشت ناپذیری به عصب بینایی می شود.
وی بروز اختلال در خون رسانی به اعضای حیاتی نظیر قلب و مغز را از دیگر عوارض مصرف متانول برشمرد و تأکید کرد که فرد باید با مشاهده هریک از علایم ذکر شده پس از مصرف الکل هرچه سریع تر به نزدیک ترین مرکز درمانی مراجعه کند تا در مراحل اولیه با درمان به موقع از عواقب جبران ناپذیر یا عوارض طولانی مدت آن پیشگیری شود.
