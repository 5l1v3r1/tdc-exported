
# Festival polenta concia 2019, l’obiettivo è raggiungere quota 2.000 piatti

Published at: **2019-11-03T08:18:15+00:00**

Author: ****

Original: [LaProvinciaDiBiella.it](https://laprovinciadibiella.it/attualita/festival-polenta-concia-2019-lobiettivo-sono-2-000-prenotazioni)

E’ tutto pronto per la seconda edizione del Festival della polenta concia biellese promosso dalla Pro Loco Biella e Valle Oropa. Da venerdì 8 a domenica 10 novembre in 23 ristoranti del Biellese sarà possibile degustare il tipico piatto nato nelle nostre valli, accompagnato da molte altre prelibatezze proposte dagli chef delle trattorie e osterie aderenti all’iniziativa. L’edizione 2018 di Ben Cüncià, la prima in assoluto, è andata oltre ogni più rosea aspettativa, registrando oltre 1500 piatti di polenta serviti in tutto il Biellese. L’obiettivo di quest’anno è quello di arrivare alle 2000 presenze: un traguardo sicuramente ambizioso, nella speranza di attrarre più visitatori dalle altre province piemontesi che, approfittando di questa iniziativa, decideranno di godersi una giornata biellese.
I ristoranti che hanno aderito all’edizione 2019 sono sparsi su tutto il territorio. Da Biella fino all’Oasi Zegna sarà possibile scegliere il locale in cui prenotare un pranzo o cena con amici e familiari. E come l’anno scorso, tutti i commensali, al loro arrivo nei ristoranti, riceveranno un kit che contiene tante sorprese interamente prodotte da aziende biellesi: una scelta che intende dare ancora più valore a questa iniziativa e che contribuisce a creare un piccolo circolo economico virtuoso.
Al Ben Cüncià 2019 sono associate tre piccole chicche: Ntedurmi’ per chi vuole trascorrere una notte in uno degli hotel aderenti, Descuerce’ in collaborazione con i ragazzi di Nabumbo per chi vuole approfittare per fare un trekking Biella – Oropa prima di sedersi a mangiare un buon piatto di polenta concia e infine Ben Cun… Cheese! il concorso fotografico a cui possono partecipare tutti i commensali che premia i migliori scatti realizzati durante il weekend.
Partecipare è molto semplice: basta andare sul sito www.bencuncia.it, scorrere i menù dei Risturant, scegliere il preferito e prenotare a pranzo o a cena. Tutti i menù hanno un prezzo fisso di 25 euro che comprende le diverse portate, l’acqua, il caffè e i rabbocchi di polenta illimitati.
