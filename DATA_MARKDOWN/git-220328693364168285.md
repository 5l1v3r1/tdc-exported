
# Наградиха Антонио Бандерас в Холивуд

Published at: **2019-11-04T18:43:28+00:00**

Author: **Стандарт**

Original: [Стандарт Новини](https://standartnews.com/kultura/nagradikha-antonio-banderas-v-kholivud-405867.html)

Вчера в Холивуд Антонио Бандерас бе отличен за представянето си в най-новия филм на Педро Алмодовар „Болка и слава“. Дъщеря му Стела беше до него, както и доведената му дъщеря Дакота Джонсън, която му връчи наградата. На събитието присъства и дългогодишната му спътница Никол Кимпел.
 59-годишният актьор бе сред отличените на Холивудските филмови награди в Лос Анджелис на 3 ноември. Награден за представянето си в последния филм на Педро Алмодовар - "Болка и слава" (за който той вече спечели наградата в Кан за най-добър актьор), испанската звезда получи наградата си от  дъщерята на бившата му съпруга Мелани Грифит.
На сцената, когато връчи наградата на този, когото винаги нарича „Папи“, звездата от филмите „50 нюанса сиво“ не скри гордостта и нежността си, спомняйки си детството и юношеството си, прекарани с Антонио Бандерас, "искрен и страстен" актьор. „Ние имахме всичко необходимо за забавлението на едно дете. Имахме страхотни моменти като в "Шрек" у дома. Наслаждавахме се на всяка секунда от тези моменти“, каза тя.
„Тя винаги ме нарича Папи. И аз обожавам това - нямате представа колко", каза в отговор Антонио Бандерас за Дакота Джонсън. Актьорът каза също и няколко думи за Стела, неговото „най-красиво творение".
