
# Παραπομπή Τραμπ : Δεν καταθέτει ο προσωπάρχης του Λευκού Οίκου

Published at: **2019-11-06T11:19:22+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/world/parapompi-tramp-den-katathetei-o-prosoparxis-tou-leykou-oikou/)

Ο Λευκός Οίκος ανακοίνωσε ότι ο Μικ Μαλβέινι, υπηρεσιακός Προσωπάρχης του Λευκού Οίκου, δεν έχει την πρόθεση να συμμορφωθεί με το αίτημα που του απηύθυναν οι επιτροπές της Βουλής των Αντιπροσώπων που διεξάγουν την έρευνα για την παραπομπή του προέδρου των ΗΠΑ, Ντόναλντ Τραμπ, ώστε να καταθέσει στις 8 Νοεμβρίου.
Έτσι, ο ίδιος σκοπεύει να αγνοήσει το σχετικό αίτημα για την κατάθεσή του.

        Διαβάστε ακόμη: Τσιάρας - Ανοιχτό το ενδεχόμενο γενίκευσης σε όλο τον ιδιωτικό τομέα της άρσης της αυτεπάγγελτης δίωξης
      
«Οι προηγούμενες κυβερνήσεις Δημοκρατικών και Ρεπουμπλικάνων δε θα είχαν την πρόθεση να επιτρέψουν τη συμμετοχή υψηλόβαθμων συμβούλων του προέδρου σε μια τέτοια γελοία, κομματική και παράνομη διαδικασία, και έτσι ούτε και η σημερινή [το επιτρέπει]» ανέφερε σε ανακοίνωσή του, που διανεμήθηκε μέσω ηλεκτρονικού ταχυδρομείου, ο εκπρόσωπος Τύπου του Λευκού Οίκου, Χόγκαν Γκίντλεϊ.
Η πρόσκληση προς κατάθεση για τον Μαλβέινι, που είναι πρώην βουλευτής της Βουλής των Αντιπροσώπων και υψηλόβαθμος σύμβουλος και βοηθός του προέδρου Τραμπ, κλιμάκωσε την πολιτική αντιπαράθεση μεταξύ των Δημοκρατικών και των Ρεπουμπλικάνων στη Βουλή των Αντιπροσώπων, καθώς το αναφερόμενο νομοθετικό σώμα τελεί υπό τον κοινοβουλευτικό έλεγχο των Δημοκρατικών.
«Επί τη βάσει αποδείξεων που συγκεντρώθηκαν στην έρευνα για την παραπομπή [του προέδρου Τραμπ], αλλά και από δημοσιεύματα, πιστεύουμε ότι έχεις λάβει γνώση πρώτου βαθμού και διαθέτεις πληροφορίες σχετικές με την έρευνα για την παραπομπή που διεξάγει η Βουλή των Αντιπροσώπων» ανέφεραν οι πρόεδροι των Επιτροπών Εξωτερικών Υποθέσεων, Πληροφοριών και Εποπτείας της Βουλής των Αντιπροσώπων, στην επιστολή τους προς τον Μαλβέινι.
Ο ίδιος αναδείχθηκε ως ένα κεντρικό πρόσωπο στην έρευνα για την παραπομπή του προέδρου Τραμπ, μέσω μιας δήλωσης που έκανε στις 17 Οκτωβρίου, σύμφωνα με την οποία ο Λευκός Οίκος καθυστέρησε την παροχή αμυντικής βοήθειας προς την Ουκρανία.
«Έχω νέα για όλους: Ξεπεράστε το. Θα υπάρξει πολιτική επιρροή στην άσκηση της εξωτερικής πολιτικής» είχε δηλώσει ο Μαλβέινι, παρά το γεγονός ότι αργότερα ο ίδιος ήρθε σε αντίθεση με τα λεγόμενά του.
Πριν αναλάβει τα καθήκοντα του υπηρεσιακού Προσωπάρχη του Λευκού Οίκου, ο Μαλβέινι ήταν υπεύθυνος για το Γραφείο Διαχείρισης του Προϋπολογισμού στο Λευκό Οίκο, το οποίο και αποφάσισε την καθυστέρηση χορήγησης της αμυντικής βοήθειας προς την Ουκρανία, οικονομικού ύψους περίπου 400 εκατομμυρίων δολαρίων, το περασμένο καλοκαίρι.
Ο Μαλβέινι έχει ήδη αγνοήσει μία κλήση που του απηύθυναν οι Δημοκρατικοί στο Κογκρέσο αναφορικά με την παράδοση εγγράφων στην έρευνα για την παραπομπή του προέδρου Τραμπ, ενώ και οι στενοί του συνεργάτες, από τους οποίους ζητήθηκε να καταθέσουν, αρνήθηκαν να συνεργαστούν στην έρευνα.
Οι Δημοκρατικοί στη Βουλή των Αντιπροσώπων καλούνται να αποφασίσουν αν ο πρόεδρος Τραμπ καθυστέρησε τη χορήγηση της αμυντικής βοήθειας, προκειμένου να πιέσει το Κίεβο για τη διεξαγωγή έρευνας από τις δικαστικές Αρχές της Ουκρανίας σε βάρος του πρώην αντιπροέδρου των ΗΠΑ Δημοκρατικού Τζο Μπάιντεν και του γιου του, Χάντερ.
Ο Μπάιντεν διεκδικεί το προεδρικό χρίσμα των Δημοκρατικών για τις προεδρικές εκλογές που θα διεξαχθούν στις αρχές Νοεμβρίου του 2020.
Από την πλευρά του, ο πρόεδρος Τραμπ αρνείται ότι έκανε κάτι παράνομο.
(Πηγή πληροφοριών: ΑΠΕ – ΜΠΕ)

        Σπουδαία εκδήλωση της Alter Ego στα Γιάννενα για τις «Μεγάλες Σχολές των Ιωαννίνων και τον Ηπειρώτικο Ευεργετισμό»
      
