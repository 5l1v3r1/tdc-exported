
# Кремль відреагував на ідею, щоб РФ заплатила за відновлення Донбасу

Published at: **2019-11-01T14:51:00+00:00**

Author: ****

Original: [Українська правда](https://www.pravda.com.ua/news/2019/11/1/7230750/)

Прес-секретар президента Росії Володимира Путіна Дмитро Пєсков вважає, що ідея про репарації Україні з боку Москви невдала.
Джерело: заява Пєскова, російське видання ТАСС
Таким чином Пєсков прокоментував слова міністра інфраструктури України Владислава Криклій про те, що Росія після закінчення бойових дій на Донбасі повинна виплатити Україні репарації.
Пряма мова Пєскова: "Ми не відносимо цю заяву до розряду вдалих. Давайте не будемо все-таки забувати, хто почав війну на Донбасі, де знаходиться Донбас".
Деталі: За словами Пєскова, Росія наразі разом з низкою інших країн "робить все можливе, щоб сприяти у врегулюванні цієї проблеми".
На питання, чи можлива участь РФ у відновленні Донбасу, Пєсков сказав: "Це залежить від того, що буде відбуватися, як буде (відбуватися - ред.) врегулювання і так далі".
Що було раніше: 31 жовтня Криклій в ефірі телеканалу "1+1" сказав: "Українці не платитимуть за неконтрольовану територію, звісно ні. Це апріорі неможливо. Нехай спочатку повертає території країна-агресор, виплачує репарації, а тоді ми будемо думати, як будемо вкладати і відновлювати територію".
За результатами соціологічного опитування Київського міжнародного інституту соціології з 27 серпня по 23 вересня, більшість українців вважають, що оплачувати відновлення окупованих територій після деокупації повинна Росія, як країна-агресор.
