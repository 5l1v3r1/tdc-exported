
# Στη Μόσχα ο Δένδιας – Στήνουν γέφυρες στη σκιά του Ουκρανικού

Published at: **2019-11-06T06:15:22+00:00**

Author: **Ραβανός Αρης**

Original: [Το Βήμα Online](https://www.tovima.gr/2019/11/06/politics/i-epixeirisi-mosxa-tou-n-dendia-kai-i-skia-tou-oukranikou/)

Να διατηρήσει τα ερείσματά του στην Ελλάδα επιχειρεί με έντονο τρόπο ο ρωσικός παράγοντας, αν και το τελευταίο διάστημα αισθάνεται ισχυρή πίεση από πολλές πλευρές, ενώ ακόμη και η αλλαγή κυβέρνησης επηρέασε τη στάση σημαντικών παραγόντων, καθώς και επιχειρηματικών.
Ταυτόχρονα υπάρχει σε εξέλιξη η κρίση μεταξύ της Ρωσικής Εκκλησίας, που έχει την πλήρη στήριξη του Βλαντίμιρ Πούτιν, και του Οικουμενικού Πατριαρχείου και της Εκκλησίας της Ελλάδος.

        Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου
      
Σε αυτό το κλίμα και με την ένταση να κυριαρχεί στο προσκήνιο και στο παρασκήνιο, ο υπουργός Εξωτερικών της Ελλάδας Νίκος Δένδιας επισκέπτεται σήμερα Τετάρτη τη Μόσχα σε μια προσπάθεια επανεκκίνησης των ελληνορωσικών σχέσεων, και μάλιστα εν μέσω γεωπολιτικών εξελίξεων στην ευρύτερη περιοχή.
Για τη Μόσχα είναι ζωτικής σημασίας να παραμείνουν σε ισχύ και με έντονη παρουσία στα εσωτερικά δρώμενα οι φιλορωσικές δυνάμεις. Η αναγνώριση όμως της σχισματικής για τους ίδιους αυτοκέφαλης Ουκρανικής Εκκλησίας από το Οικουμενικό Πατριαρχείο και την Εκκλησία της Ελλάδος επιδρά και έχει δημιουργήσει ρήγματα και στην Ελλαδική Εκκλησία.
Αν και επισήµως η ρωσική πρεσβεία στην Αθήνα µετέδωσε την περασµένη άνοιξη ότι δεν έχει σχέση µε κόµµατα (εννοούσε την Ελληνική Λύση του Κυριάκου Βελόπουλου που υπεραµύνεται της συνεργασίας Ελλάδας και Ρωσίας, και των Ανεξαρτήτων Ελλήνων του Πάνου Καµµένου), εν τούτοις προσπαθεί να διαµορφώσει κλίµα υπέρ της.
Πριν από λίγα εικοσιτετράωρα ο πρόεδρος του Τμήματος Εξωτερικών Σχέσεων του Πατριαρχείου Μόσχας, Μητροπολίτης Βολοκολάμσκ Ιλαρίων, εξέφρασε τη λύπη του που η Ελλαδική Εκκλησία, η οποία δεν είναι ανεξάρτητη, έλαβε μια τέτοια απόφαση.
Προ ημερών ο Μητροπολίτης Ιλαρίων, που είναι σε συνεχή επαφή με τα υπόλοιπα Πατριαρχεία, τα οποία δεν έχουν αναγνωρίσει την Ουκρανική Εκκλησία, βρέθηκε στις ΗΠΑ για ομιλία και συναντήθηκε με τον νέο Αρχιεπίσκοπο Αμερικής Ελπιδοφόρο, στενό συνεργάτη του Οικουμενικού Πατριάρχη Βαρθολομαίου και συζήτησαν το επίμαχο θέμα.
Ο Ιλαρίων, που διατηρεί στενή σχέση και με τον Πούτιν και θεωρείται και ο διάδοχος, όταν προκύψει θέμα, του Πατριάρχη Μόσχας και πασών των Ρωσιών Κυρίλλου, είναι σε ανοικτή γραμμή με Μονές και Σκήτες του Αγίου Ορους, όπου υπάρχει αντίδραση στην αναγνώριση της Ουκρανικής Εκκλησίας.
Επίσης, και στην Ιερά Σύνοδο ορισμένοι μητροπολίτες τάσσονται υπέρ της Μόσχας, στην οποία μεγάλα ρωσικά ΜΜΕ επιμένουν πως στην Ελλαδική Εκκλησία υπήρξε μηχανισμός που επέβαλε την απόφαση, υπονοώντας προφανώς τη Δύση και τις ΗΠΑ.
Το κλίμα στην Αθωνική Πολιτεία δεν έχει αλλάξει, παρά την πρόσφατη επίσκεψη του Πατριάρχη, ενώ ο ρωσικός παράγοντας εξακολουθεί να διατηρεί σημαντική επιρροή με συνεχή παρουσία απεσταλμένων της Ρωσικής Εκκλησίας. Εξάλλου δεν αποτελεί μυστικό η προσπάθεια της Μόσχας για αύξηση της επιρροής της στη μοναστική πολιτεία.
Επίκεντρο των επισκέψεων είναι κυρίως η ιστορική και επιβλητική Μονή Παντελεήμονος (σ.σ.: «το μοναστήρι των πρακτόρων της KGB» είχε γράψει υπερβολικά πριν από χρόνια το γερμανικό περιοδικό «Spiegel»), όπου μονάζουν ρώσοι και ουκρανοί μοναχοί, αλλά και επισκέπτονται ρώσοι αξιωματούχοι, πολιτικοί, διπλωμάτες και στρατιωτικοί, και ευρύτερα μέλη της οικονομικής ελίτ της Ρωσίας. Εκεί γίνονται ενδιαφέρουσες συνάξεις υπό άκρα μυστικότητα στις οποίες συμμετέχουν και πάρα πολλοί «Σιλοβίκι», που στα ρωσικά σημαίνει πρόσωπα που έχουν δύναμη και εξουσία και στους οποίους στηρίζεται το Κρεμλίνο.
Στην επικείμενη συνάντηση του Νίκου Δένδια με τον ρώσο ομόλογό του Σεργκέι Λαβρόφ, την «αλεπού» της ρωσικής διπλωματίας, αναμένεται να τεθεί και το ουκρανικό θέμα, καθώς η πρώτη Εκκλησία ήταν της Ελλάδος που επισήμως αναγνώρισε την ουκρανική.
Το έδαφος καλλιεργήθηκε πριν από λίγα εικοσιτετράωρα με τον Πατριάρχη Μόσχας και πασών των Ρωσιών να μιλά για απόπειρα «παρασκηνιακών δυνάμεων να απομακρύνουν τη Ρωσία από τον ελληνικό κόσμο και τον ελληνικό κόσμο από τη Ρωσία».
Ο Κύριλλος, μιλώντας στο συνέδριο των Απανταχού Ρώσων, αναφέρθηκε σε συγκεκριμένο σχέδιο παρασκηνιακών δυνάμεων που βλέπουν την Ορθόδοξη Εκκλησία της Ρωσίας ως «μια ήπια δύναμη μέσω της οποίας η Ρωσία επηρεάζει τον κόσμο».
Βέβαια, η Ρωσία, όπου κυριαρχεί η θεωρία της «Τρίτης Ρώμης» (δηλαδή τα πρωτεία έχει το Πατριαρχείο Μόσχας στο πλαίσιο της επιχείρησης για παγκόσμια κυριαρχία του ρωσικού έθνους μέσω της Εκκλησίας), προσπαθεί να επηρεάσει καταστάσεις.
Παρά το γεγονός ότι ορισμένοι επιχειρηματίες στην Ελλάδα, όπως π.χ. ο Ιβάν Σαββίδης, προσπαθούν να είναι πιο ισορροπημένοι πλέον και επιχειρούν και την προσέγγιση με τον αμερικανικό παράγοντα στο πλαίσιο των επιχειρηματικών τους δραστηριοτήτων, εξελίσσονται κινήσεις για ενίσχυση του φιλορωσικού κλίματος.
Η ενίσχυση του φιλορωσικού κλίματος γίνεται και μέσω διαφόρων εκδηλώσεων που διοργανώνονται από ιδρύματα που έχουν άμεση σχέση με την κεντρική εξουσία στο Κρεμλίνο. Στα μέσα Οκτωβρίου έγινε στη Ρόδο, για 17η συνεχή χρονιά, το μεγάλο διεθνές φόρουμ, με τίτλο «Διάλογος των Πολιτισμών», με επικεφαλής τον Βλαντίμιρ Γιακούνιν και 300 συμμετέχοντες, μεταξύ αυτών και σημαντικά πρόσωπα που έχουν άριστη σχέση με τη Ρωσία.
Ο διοργανωτής του φόρουμ, ο πανίσχυρος Βλ. Γιακούνιν, ανήκει στον κύκλο επιρροής του Βλ. Πούτιν και είναι μέλος των «Σιλοβίκι». Παράλληλα είναι και πρόεδρος του Ιδρύματος του Ανδρέα του Πρωτοκλήτου που έχει σκοπό την ενίσχυση της Ρωσίας με το Αγιον Ορος, ενώ μαζί με άλλους, μεταξύ αυτών και ο αρχιμανδρίτης Τύχων (ηγούμενος της Μονής Στρετένσκι στα περίχωρα της Μόσχας και πνευματικός του Βλ. Πούτιν), έχουν κεντρικό ρόλο στον πανίσχυρο Κύκλο της Μονής Στρετένσκι (δεξαμενή σκέψης της «Νέας Ρωσίας»).
Σε αυτό το φόρουμ, μεταξύ των θεμάτων που συζητήθηκαν ήταν η θρησκεία ως πολιτικός παράγοντας και ιδεολογία, ένα θέμα που αφορά πάρα πολύ τους «Σιλοβίκι» και τον Κύκλο της Μονής Στρετένσκι.
Στο περιθώριο του φόρουμ ο πρέσβης της Ρωσίας στην ΕΕ Vladimir Chizhov, σε συνέντευξή του στο ρωσικό πρακτορείο ειδήσεων TASS και αναφερόμενος στην απόφαση των ΗΠΑ να εγκαταλείψουν τους Κούρδους στη Συρία, αφού είπε ότι η Ρωσία προειδοποίησε τους Κούρδους πως οι Αμερικανοί θα τους εγκαταλείψουν, ανέφερε προκαλώντας πολλαπλά ερωτηματικά: «Μπορώ προσωπικά να προειδοποιήσω τους Ελληνες σχετικά με αυτό, ότι θα έχουν την ίδια μοίρα με τους Κούρδους».
Παράλληλα, και αυτό έχει τη σημασία του εν όψει και της επίσκεψης Ν. Δένδια στη Μόσχα, ο ρωσικός παράγοντας θεωρεί λάθος την πρόσφατη συμφωνία αμυντικής συνεργασίας που υπέγραψε η Ελλάδα με τις ΗΠΑ, κατά την επίσκεψη του αμερικανού υπουργού Εξωτερικών Μάικ Πομπέο στην Αθήνα.

        Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού
      
