
# Трамп визнав загрозу від комуністів Китаю – Помпео

Published at: **2019-11-05T10:46:00+00:00**

Author: ****

Original: [DT.ua](https://dt.ua/WORLD/tramp-viznav-zagrozu-vid-komunistiv-kitayu-pompeo-328504_.html)

Глава американської дипломатії Майк Помпео повідомив про те, що президент США Дональд Трамп визнав загрозу, пов'язану з Комуністичною партією Китаю. Серед ризиків госекретарь США назвав репресії над уйгурами в китайському регіоні Сіньцзян, "крадіжку" технологій, кібератаки та діяльність Китаю в Південно-Китайському морі.
Глава Держдепу в інтерв'ю телеканалу Fox Business також звинуватив Пекін у використанні примусу як інструменту у керуванні державою, корупції при укладанні угод з іншими країнами, порушення базових прав людини, в тому числі в Гонконзі.
Помпео зазначив, що у Вашингтоні готові працювати з Китаєм, а торговельна угода "має сенс" для обох країн.
Правозахисна організація Human Right Watch закликала ООН чинити тиск на Китай у зв'язку з масовими затриманнями уйгурів у китайській провінції Сіньцзян та іншими серйозними порушеннями прав людини.
11 жовтня 2018 року в Китаї опублікували документ про боротьбу з екстремізмом у східному регіоні Сіньцзян (Східний Туркестан), в якому підтвердили існування таборів перевиховання уйгурів – корінного мусульманського народу цієї частини Піднебесної, тим самим узаконивши переслідування мільйона мусульман.
 
