
# Χρυσοχοΐδης από Ευρωκοινοβούλιο: Μεγάλο ζητούμενο η ένταξη και ενσωμάτωση των προσφύγων

Published at: **2019-11-06T12:00:24+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/politics/xrysoxoidis-apo-eyrokoinovoulio-megalo-zitoumeno-i-entaksi-kai-ensomatosi-ton-prosfygon/)

Τις δράσεις της ελληνικής κυβέρνησης για τη βελτίωση των διαδικασιών παροχής ασύλου υπερασπίστηκε ο υπουργός Προστασίας του Πολίτη, Μιχάλης Χρυσοχοΐδης απαντώντας σε ερωτήσεις μελών της επιτροπής Πολιτικών Ελευθεριών, Δικαιοσύνης και Εσωτερικών Υποθέσεων του Ευρωκοινοβουλίου.
Ειδικότερα, σχετικά με την πρόσβαση στη δημόσια υγεία, ο Έλληνας υπουργός υπογράμμισε ότι στα νησιά εμβολιάζονται όλα τα παιδιά ενώ επίσης, όλοι οι αιτούντες ασύλο και αυτοί στους οποίους έχει ολοκληρωθεί η διαδικασία με θετικό ή αρνητικό τρόπο έχουν πρόσβαση στο ΕΣΥ.

        Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου
      
Επιπλέον, σημείωσε ότι ο νέος νόμος περιλαμβάνει υποχρεωτική εκπαίδευση σε όλα τα παιδιά των αιτούντων άσυλο.
Για την κατάργηση του Υπουργείου Μεταναστευτικής πολιτικής, ο κ. Χρυσοχοΐδης σημείωσε ότι σε όλες τις χώρες η μεταναστευτική πολιτική εντάσσεται στο Υπουργείο Εσωτερικών.
Κληθείς, επίσης, να σχολιάσει τη συμφωνία ΕΕ – Τουρκίας, επισήμανε ότι ζητούμενο είναι να συνεχιστεί η εφαρμογή της, καθώς, όπως είπε, ενώ η Τουρκία έχει αναλάβει την υποχρέωση να προστατεύσει τα σύνορά της φαίνεται ότι τον τελευταίο καιρό έχει αλλάξει στάση.
Ως εκ τούτου, εξήγησε, είναι αναγκαία η διασφάλιση «των συνθηκών και των προϋποθέσεων» που θα το επιτρέψουν, δηλαδή από τη μια η στήριξη από την ΕΕ των προσφύγων που μένουν στην Τουρκία και από την άλλη η προστασία των συνόρων από την Τουρκία.
Απαντώντας σε κριτική κάποιων ευρωβουλευτών ότι η κυβέρνηση δεν άφησε περιθώριο πραγματικής διαβούλευσης προτού ψηφίσει το νέο νόμο για το άσυλο, ο υπουργός σημείωσε ότι σε έξι μέρες, κατατέθηκαν 332 σχόλια, η πλειονότητα των οποίων -και κυρίως οι προτάσεις των διεθνών οργανισμών- έγιναν δεκτά.
Τόνισε, δε, ότι προτεραιότητα της κυβέρνησης είναι η επιτάχυνση των διαδικασιών ασύλου, καθώς με τις σημερινές συνθήκες δεν γίνονται σεβαστά τα δικαιώματα των αιτούντων άσυλο και δεν είναι εφικτή η παροχή προστασίας.
Επιπλέον, σημείωσε, ότι μέχρι το τέλος του έτους στόχος της κυβέρνησης είναι να μεταφερθεί στην ενδοχώρα, «σε ασφαλείς δομές, ξενοδοχεία, διαμερίσματα» το μεγαλύτερο μέρος των προσφύγων που βρίσκονται στα νησιά, έτσι ώστε να αποσυμφορηθούν και οι εκεί εγκαταστάσεις. Σε αυτό το πλαίσιο, προτεραιότητα δίνεται στους ευάλωτους πολίτες, δηλαδή σε οικογένειες με παιδιά.
Κλείνοντας, ο Έλληνας υπουργός σημείωσε ότι το «μεγάλο ζητούμενο» για την κυβέρνηση είναι η «ένταξη και η ενσωμάτωση» των προσφύγων, δηλαδή η εκπαίδευση των παιδιών και η απασχόληση των γονέων, η διασφάλιση «των δικαιωμάτων και των υποχρεώσεών τους».
Πηγή: ΑΠΕ-ΜΠΕ

        Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις
      
