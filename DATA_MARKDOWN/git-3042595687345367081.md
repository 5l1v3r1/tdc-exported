
# Idrettsstjernene som ble søkkrike etter karrieren

Published at: **2019-11-05T07:38:00+00:00**

Author: **Håkon Østmoe Brandsnes**

Original: [Dagbladet.no](https://www.dagbladet.no/sport/idrettsstjernene-som-ble-sokkrike-etter-karrieren/71780003)

Det kan ligge mye penger i det å være god i en idrett, men flere tidligere norske idrettshelter har gjort det stort med gründervirksomhet og investeringer både under og etter idrettskarrieren.

        Åtte ganger OL-vinner Bjørn Dæhlie er oppført med den største formuen på Dagbladets liste over tidligere idrettsutøvere som gjorde det stort etter karrieren, basert på Skattelista for 2018.
      
Nannestad-mannen startet sitt eget klesmerke, og har også investert store penger i eiendom. I 2017 var han for første gang god for over en halv milliard kroner.
Dæhlies formue synker med 41 millioner kroner, fra rundt 515 mill. kroner i 2017 til 474 mill. kroner i 2018. Den norske langrennshelten er oppført med en inntekt på litt over 12 millioner kroner.
Nummer to på Dagbladets liste er Kristian Nergaard - en av verdens beste seilere - og som tok sin tiende VM-tittel i 5.5 mR i august.

        Nergaard har derimot tidligere uttalt overfor VG at det bare er et fåtall seilere som kan leve av det. Pengene hans stammer fra noe helt annet.
      
57-åringen er nemlig styreleder i Bama, og har tidligere blitt døpt som «ridder av den gylne banen» av Finansavisen.
I 2018 sank Nergaards formue med omtrent 100 mill. kroner, fra rundt 386 mill. kroner i 2017 til 285 mill. kroner i 2018, viser tall fra Skattedirektoratet
Skattelista oppgir en inntekt på litt over 2,8 millioner kroner.
Gjennom selskapet Banan II eier Nergaard-familien en snau tredjedel av Bama Gruppen, som satser på blant annet frukt, bær og grønnsaker.
Nergaard er for øyeblikket på 268.-plass på Kapitals liste over Norges 400 rikeste, med en estimert nettoformue på 1,2 milliarder i 2019.
Tidligere sandvolleyballspiller Bjørn Maaseide beveger også på formuen sin. Tall fra 2018 viser faktisk en nedgang på 350 mill. kroner fra 2017.
- Det er bare noen strukturelle endringer. Det går på eierstrukturen i forskjellige selskaper, forklarer Maaseide overfor Dagbladet.

        - Pengene er ikke borte?
      
- Nei, de er ikke det, ler Maaseide.
Nå er han oppført med en formue på cirka 29 millioner kroner, og en inntekt på 18 millioner kroner.
På Kapitals liste over Norges 400 rikeste, er han derimot på 242.-plass, med en estimert nettoformue på 1,3 milliarder. I et intervju med Dagens Næringsliv i fjor, anslo han at han satt med verdier tilsvarende én mrd.

        Det var i 2000 - det siste året Maaseide og Jan Kvalheim spilte sammen på sandvolleyballbanen - at førstnevnte kjøpte seg inn i treningskjeden Sports Club, som seinere fusjonerte med Elixia.
      
I 2011 ønsket han å kjøpe selskapet, men ble overbudt, noe som resulterte i at han tjente cirka 350 millioner kroner. Tre år seinere ble han omtalt som «Norges rikeste eksidrettsutøver» av Finansavisen.
Maaseide var sjef for treningsgiganten fra 2015 til 2017, og satt også i styret inntil nylig.
Da selskapet gikk på børs i oktober, ble Maaseides aksjer prissatt til 300 millioner kroner, ifølge Dagens Næringsliv.

        I forkant spådde han at Sats kom til å bli en «folkeaksje», men bare tre prosent ble kjøpt av private investorer. Aksjene ble dermed prissatt for mindre enn hva han ønsket og forventet, skrev Finansavisen forrige uke.
      
På spørsmål fra avisa om han tenker å kjøpe flere aksjer, sier han:
- Jeg skal gjøre en større eiendomssatsing, så det er vanskelig å si hvor mye penger det er fornuftig å plassere i en aksje. Jeg har imidlertid en lockup på 6 og 12 måneder, så foreløpig blir jeg sittende rolig, varsler Maaseide.
Ved siden av å sitte på en større eiendomsportefølje, er han største aksjonær i Kraft Bank, som begynte virksomheten sin i midten av 2018.
Tidligere landslagskaptein Martin Andresen (42) la opp på proffnivå i 2015 etter et kortvarig comeback i Sandefjord.

        Da hadde han allerede vært administrerende direktør i møbelgiganten Skeidar i to år - som ble startet av oldefaren, og som utviklet seg stort gjennom faren Morten Andresen.
      
- Faren min tenkte annerledes og startet en ekspansjon som tok kjeden ut i det ganske land, og opp blant de ledende aktørene i bransjen. Med totalt 53 butikker og rundt to milliarder i omsetning, er vi i dag Norges største familieeide møbel- og interiørkjede, sa Andresen nylig til Groruddalen.no.
På skattelista synker den tidligere VIF-trenerens formue med cirka én million kroner, fra 144 mill. kroner i 2017 til 143 mill. kroner i 2018. Tallene viser en inntekt på litt under 12 mill. kroner.
Skeidar har slitt de siste åra, og med snaue to milliarder i omsetning har de den svakeste topplinjeveksten og lønnsomheten i bransjen, ifølge Handelsrapporten fra Virke.
- Vi er inne i snuoperasjon og forbedrer oss. Vi forventer svarte tall fra 2020, sa Rune Henriksen, administrerende direktør i Skeidarliving, i et intervju med Dagens Næringsliv nylig.
En annen fotballstjerne som har tjent gigantiske summer etter han la opp, er multitalentet John Carew, som satset på eiendom.
Den tidligere landslagsspissens formue øker med én million kroner, fra 28 mill. kroner i 2017 til 29 mill. kroner i 2018, viser skattelistene. Han - i likhet med Nergaard og Maaseide - er derimot langt rikere enn hva skattelistene gir uttrykk for.
Carew kjøpte sin første leilighet i 1999, samme år som han gikk fra Vålerenga til Rosenborg. Siden har den tidligere fotballspilleren investert stort i eiendom - og med stor suksess.

        I 2016 ble det meldt at han hadde solgt en bygård i Oslo for 126 millioner kroner, men det utartet i en krangel med kjøper. I retten ble han tilkjent 27 millioner kroner i 2018, og endte opp med å selge for en noe lavere pris.
      
Carew har også investert 40 millioner kroner i leiligheter på Sørenga i Oslo, og totalt skal han eie flere titalls eiendommer i inn- og utland.
Carew har fått hjelp av sin mangeårige rådgiver og agent, Per A. Flod, med investering i eiendom gjennom åra. Carew har også takket moren, Jorunn, for gode råd.
- Jeg har stor respekt for penger. Det har jeg fått inn med morsmelka, har Carew tidligere uttalt i et intervju med VG.
Carew tjente også store penger på fotballkarrieren, hvor han gjorde suksess i storklubber som Roma, Valencia, Lyon og Aston Villa.
Etter karrieren har han også dyrket interessen for skuespill og fotografi, men det er altså gjennom fotballen og eiendomsinvesteringer at han har tjent de store summene.
/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */
