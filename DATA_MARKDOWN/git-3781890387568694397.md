
# 'แอ๊ด'ซัดขายครีมปลิ้นปล้อน 'อ.เจษ'จวกกลับตรรกะวิบัติ!

Published at: **2019-11-01T11:11:00+00:00**

Author: ****

Original: [เดลินิวส์](https://www.dailynews.co.th/regional/739524)


        ชาวเน็ตแห่รุมวิจารณ์ยับ! หลัง "แอ๊ด คาราบาว" โพสต์กล่าวหา "อ.เจษฎา" ล้างสมองเหตุเป็นพรีเซ็นเตอร์ขายครีม ด้านอาจารย์คนดังจวกกลับ เป็นพวก "ตรรกะวิบัติ" เล่นงานที่รูปร่างมากกว่าโต้แย้งด้วยข้อมูล!
      
เมื่อวันที่ 1 พ.ย. ผู้สื่อข่าว "เดลินิวส์ออนไลน์" รายงานว่า โลกออนไลน์เกิดกระแสวิจารณ์อย่างหนัก ภายหลังจากที่นักร้องเพื่อชีวิตชื่อดังอย่าง "แอ๊ด คาราบาว" ได้โพสต์ข้อความผ่านแฟนเพจ ระบุ  ในการทำสงคราม การสร้างข่าวลวง การล้างสมองคนด้วยความเชื่อที่ผิดให้เป็นถูก ถือเป็นอาวุธร้ายแรงไม่แพ้ระเบิดหรือปืน เพื่ออนาคตของคนไทยเเละลูกหลาน พี่น้องควรระวังเรื่องนี้ให้มากๆ ควรได้รับข่าวจริงข้อมูลจริงจากคนดีๆอย่าง ศจ. ธีรวัฒน์ เหมะจุฑา ซึ่งท่านเป็นบุคคลที่ระดับโลกยอมรับ "พวกหมอกำมะลอมีเยอะในบ้านเมืองของเรา บางคนที่มีวุฒิระดับอาจารย์มหาวิทยาลัย หรืออยู่ในองค์กรรัฐบาล คุณอาจจะนึกไม่ถึงเลยว่ามันชั่วช้าปลิ้นปล่อน เเละบิดเบือนได้ขนาดไหน กดเปิดลิงค์ข้างล่างเพื่ออ่านความจริงจากคุณหมอธีรวัฒน์ ครับพี่น้อง" พร้อมเผยภาพของรศ.ดร.เจษฎา เด่นดวงบริพันธ์ ภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย ขณะเป็นพรีเซ็นเตอร์ให้กับครีมบำรุงผิวหน้าของผลิตภัณฑ์ตัวหนึ่ง
อย่างไรก็ตาม ภายหลังจากที่โพสต์ดังกล่าวเผยแพร่ออกไป ทางด้าน "อ.เจษฎา" ได้ออกมาโพสต์เฟซบุ๊กว่า "อ่านแล้วก็ไม่ค่อยเข้าใจนะว่า พี่แอ๊ดเค้าต้องการจะสื่ออะไร หรือว่า แกอิจฉาที่ผมหน้าตาดี หน้าใส หน้าเด็กพอ ที่จะเป็นพรีเซนเตอร์เครื่องสำอางได้ แม้จะวัยเลยมาถึง 46 ปีแล้วก็ตาม หึๆๆ" ฝากข้อแนะนำไปถึงพี่แอ๊ดได้เลยว่า ถ้าอยากจะหน้าตาผ่องใสขึ้น ต้องเลิกสูบบุหรี่กินเหล้ากินเบียร์ครับ วิตามินบี 12 ก็ไม่ค่อยช่วยอะไรนะครับกับเรื่องนี้"สังเกตว่าการโพสต์ตอบโต้สไตล์พี่แอ๊ดหรือพวก NGOๆ อีกหลายๆ คน ก็ใช้วิธีการที่เราเรียกว่าเป็น "ตรรกะวิบัติ fallacy" คือแทนที่จะโต้แย้งด้วยข้อมูล ข้อเท็จจริง ในประเด็นที่กำลังถกเถียงกันอยู่ กลับไปใช้วิธีโจมตี hate speech ไปที่ภูมิหลัง บุคลิก หรือแม้แต่รูปร่างหน้าตาของฝ่ายตรงข้ามแทน เพราะตัวเองก็ไม่มีข้อมูลเพียงพอที่จะไปเถียงกับเขา  คนพวกนี้ น่าสงสารเขานะครับ" ปล. จริงๆโพสต์แบบนี้ผมสามารถฟ้องหมิ่นประมาทได้สบายเลยนะ แต่ผมมีคติส่วนตัวที่ผมยึดถือไว้แล้วครับ หึๆๆ 
ทั้งนี้ ภายหลังจากที่เรื่องราวดังกล่าวเผยแพร่ออกมา ด้านโลกออนไลน์ต่างเกิดกระแสวิจารณ์อย่างรุนแรง โดยส่วนใหญ่ต่างมองว่า ข้อมูลของทางนักร้องดังยังไม่มีความหนักแน่น พร้อมขอให้อาจารย์คนดังฟ้องกลับ เนื่องจากข้อความดังกล่าวทำให้แฟนเพลงเพื่อชีวิตของนักร้องคนดังกล่าวเกิดความเกลียดชังอีกด้วย...
ขอบคุณภาพและข้อมูลจาก @Add Carabao,@Jessada Denduangboripant
