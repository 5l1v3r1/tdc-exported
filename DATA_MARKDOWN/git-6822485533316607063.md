
# ۱۴ مسموم و ۳ کشته، تلفات مصرف مشروبات الکلی در بجنورد

Published at: **2019-11-02T17:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980811158.html)

مدیر روابط عمومی و امور بین‌الملل دانشگاه علوم پزشکی خراسان شمالی گفت: ۱۴ نفر در این استان براثر استفاده از متانول مسموم شدند که از این تعداد تاکنون سه تن جان‌باخته‌اند.
به گزارش فارس از بجنورد به نقل از روابط عمومی دانشگاه علوم پزشکی خراسان شمالی، پیمان فیضی در خصوص آخرین وضعیت مسمومان مشروبات الکلی بجنورد اظهار کرد: هم‌اکنون دو نفر از مسموم شدگان بر اثر مصرف مشروبات الکلی در بخش ICU بیمارستان بستری هستند که حال عمومی آن‌ها وخیم گزارش‌شده است.
وی اضافه کرد: در طول هفته گذشته هشت نفر در بجنورد براثر استفاده از متانول دچار مسمومیت شدند که این آمار در روزهای اخیر به ١٤ نفر در استان افزایش‌یافته است.
مدیر روابط عمومی و امور بین‌الملل دانشگاه علوم پزشکی خراسان شمالی بابیان اینکه سایر مصرف‌کنندگان متانول در حال سیر مراحل درمانی قرار دارند، افزود: تمام مسموم شدگان در بیمارستان‌های بجنورد بستری‌شده‌اند.
وی نسبت به آگاه‌سازی و اطلاع‌رسانی خانواده‌ها هشدار داد و خاطرنشان کرد: با توجه به این‌که مبتلایان به این مسمومیت در رده سنی بین ۱۹ تا ۳۵ سال قرار دارند، آگاه‌سازی جوانان از طریق خانواده و جامعه می‌تواند از عواقب جبران‌ناپذیر پیشگیری کند.
