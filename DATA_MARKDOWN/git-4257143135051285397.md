
# Babosék százszázalékosan zárták a csoportkört

Published at: **2019-11-01T09:54:00+00:00**

Author: **Infostart / MTI**

Original: [infostart](https://infostart.hu/sport/2019/11/01/babosek-szazszazalekosan-zartak-a-csoportkort)

A magyar, francia duó pénteken döntő rövidítésben bizonyult jobbnak az elsőként rangsorolt Elise Mertens, Arina Szabalenka belga, fehérorosz kettősnél a Vörös csoport harmadik fordulójában.
Az első szettben 4:4-ig úgy haladtak fej fej mellett a felek, hogy mindkét páros kétszer-kétszer vesztette el saját szervajátékát. A hajrában aztán a rivális koncentrált jobban, így 36 perc után játszmaelőnybe került. A folytatásban már a harmadik helyen kiemelt Babosék játszottak jobban, adogatóként minden játékot megnyertek, de kétszer fogadóként is sikerrel jártak, így kevesebb mint félóra alatt egyenlítettek.
A döntő rövidítésben 4-4-ig volt szoros az állás, utána már csak egyetlen pontot engedett ellenfelének Babos és Mladenovic.
A csoportelsőként továbbjutó duóra a szombati elődöntőben a Samantha Stosur, Suaj Csang ausztrál, kínai páros vár.
