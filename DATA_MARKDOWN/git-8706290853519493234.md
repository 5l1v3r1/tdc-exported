
# Εξαρθρώθηκε διεθνές κύκλωμα ναρκωτικών - Δρούσε και στην Ελλάδα

Published at: **2019-11-03T14:33:00+00:00**

Author: ****

Original: [enikos.gr](http://www.enikos.gr/international/681976/exarthrothike-diethnes-kykloma-narkotikon-drouse-kai-stin-ellada)

Στην εξάρθρωση κυκλώματος εμπορίας ναρκωτικών που είχε απλώσει τα “πλοκάμια” του σε Αφρική, Ασία και Ευρώπη προέβησαν οι ιταλικές Αρχές που προχώρησαν στη σύλληψη 19 ατόμων.
Οι περισσότεροι από τους συλληφθέντες είναι από την Τανζανία, ενώ στο δίκτυο εμπλέκονται πάνω από 150 ύποπτοι.
Οι συλλήψεις έγιναν στην Περούτζια, ενώ η έρευνα είχε ξεκινήσει από το 2012. Ο επικεφαλής του κυκλώματος είχε βάση την Πολωνία, από όπου και κατεύθυνε τα πλοία από την Ασία προς την Ιταλία, όπου και τα ναρκωτικά έβγαιναν στο δρόμο. Οι ύποπτοι προέρχονται από διάφορες χώρες και σύμφωνα με τους Ιταλούς αστυνομικούς, κρατούσαν χαμηλό προφίλ, ζούσαν σε φτηνά σπίτια και εργάζονταν ως κουρείς, ως έμποροι και σε άλλα νόμιμα επαγγέλματα.
Σύμφωνα με τον ΑΝΤ1, από την έναρξη των ερευνών έχουν συλληφθεί 144 ‘βαποράκια’, ενώ έχει κατασχεθεί ηρωίνη αξίας 35 εκατομμυρίων ευρώ και κοκαΐνη αξίας 4,2 εκατομμυρίων ευρώ, σε επιχείρησες στα αεροδρόμια του Παρισιού, της Ρώμης, αλλά και της Σαντορίνης. Το 2013 είχε βρεθεί ηρωίνη σε πυροσβεστήρα τουρκικού φορτηγού που πήγαινε στην Τεργέστη μέσω Ελλάδας.
Σύμφωνα με τους Ιταλούς αστυνομικούς, οι ‘υπάλληλοι’ του κυκλώματος ήταν αρχικά Αφρικανοί και αργότερα Ιταλοί, Έλληνες, Ισπανοί, Βούλγαροι και Ούγγροι.
Οι ‘υπάλληλοι- βαποράκια’ έφταναν στην Ιταλία με πλοία, αεροπλάνα, τρένα, λεωφορεία και ταξί, ενώ τα ναρκωτικά αποθηκεύονται στην Τουρκία, την Τανζανία, τη Νότια Αφρική, της Βραζιλία, το Περού και τη Βολιβία και από εκεί μεταφέρονταν στην Πολωνία ή σε άλλα σημεία της βόρειας Ευρώπης και από εκεί στην Ιταλία.
Η συνήθης κρυψώνα των ναρκωτικών ήταν σε ψεύτικους πάτους βαλιτσών ή σε μάλλινες θήκες εσωρούχων των οποίων η αξία μπορεί να έφτανε μέχρι και 1.000 δολάρια το τεμάχιο.
Πηγή πληροφοριών/ΦΩΤΟ: ant1news.gr
