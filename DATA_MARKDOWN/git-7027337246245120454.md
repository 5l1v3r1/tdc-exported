
# چلسی روی نوار پیروزی

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696478/%DA%86%D9%84%D8%B3%DB%8C-%D8%B1%D9%88%DB%8C-%D9%86%D9%88%D8%A7%D8%B1-%D9%BE%DB%8C%D8%B1%D9%88%D8%B2%DB%8C)

تیم فوتبال چلسی در دیدار خارج از خانه مقابل واتفورد به برتری ۲ بر یک رسید تا همچنان روی نوار پیروزی گام بردارد.
به گزارش ایرنا شنبه شب در ادامه هفته یازدهم لیگ برتر فوتبال باشگاه‌های انگلیس، واتفورد قعرنشین در خانه خود به مصاف چلسی رفت که این بازی با برتری میهمان به اتمام رسید.
چلسی خیلی زود به گل رسید و در دقیقه پنجم پاس عالی و پشت مدافعان «جورجینیو» به «تامی آبراهام» رسید تا این ستاره جوان خیلی راحت گل اول بازی را به ارمغان آورد.
چلسی می توانست در نیمه نخست به گل‌های دیگری نیز دست یابد که دو مرتبه دیرک دروازه واتفورد به لرزه در آمد.
در نیمه دوم هم عملکرد خوب آبی‌های لندن ادامه یافت تا «پولیسیچ» آمریکای در دقیقه ۶۵ دومین گل میهمان را به نام خود ثبت کند.
در دقیقه ۸۰ «جرارد دلوفئو» اسپانیایی یکی از گل‌های خورده واتفورد را جبران کرد، اما نتواننست مانع شکست تیمش شود.
چلسی با کسب این پیروزی خارج از خانه به امتیاز ۲۳ رسید تا رتبه سوم جدول رده بندی را حفظ کند.
واتفورد هم با پنج امتیاز در قعرجدول رده بندی باقی ماند. با این اوصاف واتفورد کار سختی برای بقاء در لیگ برتر جزیره خواهد داشت.
