
# Ζάεφ: Πιθανή η αλλαγή στην ημερομηνία πρόωρων εκλογών

Published at: **2019-11-02T17:11:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595442/zaef-pithani-i-allagi-stin-imerominia-prooron-eklogon)

Ανοιχτό είναι το ενδεχόμενο αλλαγής της ημερομηνίας διεξαγωγής πρόωρων εκλογών στα Σκόπια και μετάθεσής τους μετά την 12η Απριλίου. Ο λόγος που επικαλέστηκε ο Ζόραν Ζάεφ για μία τέτοια εξέλιξη είναι η επικύρωση του πρωτοκόλλου ένταξης των Σκοπίων στο ΝΑΤΟ. Αρχικά, ο πρωθυπουργός της χώρας δήλωσε ότι πιστεύει πως η 12η Απριλίου πρέπει να τηρηθεί ως ημερομηνία διεξαγωγής των βουλευτικών εκλογών, αλλά σημείωσε ότι υπάρχει περιθώριο αλλαγών. «Πρέπει να εμμείνουμε στις αποφάσεις, τουλάχιστον αυτές που έχουμε πετύχει με συναίνεση και πρέπει να τηρήσουμε την ημερομηνία της 12ης Απριλίου. Βέβαια, κάθε φορά η ευθύνη του κράτους είναι πάνω από όλα. Αφήνουμε ένα περιθώριο για όποιες αλλαγές, κυρίως λόγω της κύρωσης της ένταξης στο ΝΑΤΟ», δήλωσε ο Ζάεφ, σύμφωνα με την ιστοσελίδα Republica. Υπενθυμίζεται ότι ο πρωθυπουργός της χώρας ζήτησε τη διεξαγωγή πρόωρων εκλογών, μετά την ευρωπαϊκή απόφαση να μην ξεκινήσουν οι ενταξιακές διαπραγματεύσεις. «Οταν οι 29 χώρες μέλη έχουν επικυρώσει το πρωτόκολλο ένταξης της χώρας στο ΝΑΤΟ και μετά πρέπει να το κυρώσει η Βόρεια Μακεδονία, δεν μπορούμε να μην έχουμε κοινοβούλιο», δήλωσε ακόμη ο Ζάεφ. Βέβαια, σύμφωνα με τη Republica, αυτή δεν ήταν η μοναδική δήλωση του Ζόραν Ζάεφ που πρόδιδε διάθεση του πρωθυπουργού να αλλάξει η ημερομηνία των εκλογών. Απαντώντας σε ερώτηση βουλευτή, για το αν είναι σωστό να οριστούν πρεσβευτές πριν από τις εκλογές, ο Ζάεφ απάντησε: «Δεν θα υπάρχει νέα κυβέρνηση τον Απρίλιο, τον Μάιο ή τον Ιούνιο». Πηγή: Πρώτο Θέμα 
