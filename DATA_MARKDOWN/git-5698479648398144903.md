
# هزاران نفر به تخریب جنگل‌ها و قتل جنگل‌بانان در رومانی اعتراض کردند

Published at: **2019-11-04T09:44:45+00:00**

Author: **یورونیوز فارسی **

Original: [euronews](https://farsi.euronews.com/2019/11/04/romania-thousands-protest-against-illegal-logging-attacks-on-forest-workers)

هزاران تن از مردم و کنشگران محیط زیست رومانی در اعتراض به استفاده غیرقانونی از جنگل‌ها راهپیمایی کردند.
معترضان در شامگاه یکشنبه ۱۲ آبان با تجمع در بخارست، پایتخت رومانی و چند شهر دیگر این کشور همچنین به موارد متعدد حمله به جنگل‌بانان و قتل آنها اعتراض کردند. در دو ماه گذشته دست کم دو مأمور جنگل‌بانی بر اثر حمله افراد ناشناس کشته شده‌اند و طرفداران محیط زیست این حملات را در پیوند با استخراج بی‌رویه چوب و تخریب جنگل‌ها می‌دانند.
به گزارش رسانه‌های محلی، روز یکشنبه حدود ۴ هزار تن از شهروندان معترض رومانیایی در مرکز بخارست با تجمع در برابر ساختمان وزارت آب و جنگل شعار «دزدها» و «جنگل ما کالای شما نیست» سر دادند.
سازمان صلح سبز (گرین پیس) رومانی و دیگر نهادهای برگزارکننده این راهپیمایی خواستار آغاز تحقیقات جنایی دولتی درباره قتل جنگل‌بانان و حمله به آنها شده‌اند. آنها همچنین از دولت خواسته‌اند که هر چه سریع‌تر با وضع قوانین سختگیرانه‌تری به استحصال صنعتی بی‌رویه و غیرقانونی از جنگل‌ها پایان دهد.
به گزارش فدراسیون صنوف تجاری رومانی موسوم به سیلوا، در سال‌های اخیر به ۶۵۰ مأمور جنگل‌بانی با چاقو یا تفنگ حمله شده و دست کم ۶ نفر از آنها جان خود را از دست داده‌اند.
«رادوکو گورچیوایا» یکی از قربانیان این حملات است که جسد او روز ۱۲ سپتامبر گذشته در خودرواش در نزدیکی جنگل «یاسی» در حالی که سرش شکافته بود، کشف شد. آخرین مورد از قربانیان نیز «لیویو پاول پوپ» بود که در مارامورس واقع در شمال غربی کشور کشته شد. تحقیقات پلیس در مورد این دو قتل هنوز به جایی نرسیده است.
آخرین مناطق بازمانده از زیست‌بوم وحشی و جنگل‌های بکر اروپایی در رومانی قرار دارد. اما بر اساس برآوردهای علمی گروه صلح سبز رومانی، در هر ساعت بین سه تا نه هکتار از وسعت این مناطق به دلیل بهره‌برداری‌های بی‌رویه کاسته می‌شود.
