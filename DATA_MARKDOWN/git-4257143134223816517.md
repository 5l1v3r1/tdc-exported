
# Gázrobbanás - telefújták a társasház alsó szintjét műanyaghabbal

Published at: **2019-11-07T15:28:00+00:00**

Author: **Infostart / MTI**

Original: [infostart](https://infostart.hu/belfold/2019/11/07/gazrobbanas-telefujtak-a-tarsashaz-also-szintjet-muanyaghabbal)

A Herman Ottó utcában történt nagy erejű robbanásban a négyszintes épület két lépcsőházában húsz lakás vált lakhatatlanná, öten megsérültek és aznap nyolcvan embernek kellett elhagynia az otthonát.
Korcsmár István, az Alisca Bau Zrt. vezérigazgatója arról számolt be, hogy befejeződött a stabilizáció első üteme, amikor állványokkal támasztották meg a főfalakat, és az épület alsó szintjét nagy teherbírású műanyaghabbal töltötték fel. A következő ütemben a robbanás helyén, a második szinten végzik el a stabilizációt, majd bontják el a sérült födémeket.
A statikailag megerősített épületet január végén tudják átadni a helyreállítást és felújítást végző kivitelezőknek - tette hozzá. A legnagyobb mértékben sérült lakások teljes helyreállítása a vezérigazgató becslése szerint csak a jövő nyáron fejeződhet be.
Molnár Péterné, a társasház közös képviselője közölte, a helyreállítás pontos költsége több százmillió forintra becsülhető. Az Aegon biztosító 25 millió forint előleget utalt a társasháznak.
Az önkormányzat minden segítséget megad az ott élőknek, harminc embert bérlakásokban helyeztek el, segítettek a bútorok elszállításában és elhelyezésében - mondta Ács Rezső (Fidesz-KDNP), a város polgármestere.

        
          Ilyen volt az épület a gázrobbanás után:
        
      
