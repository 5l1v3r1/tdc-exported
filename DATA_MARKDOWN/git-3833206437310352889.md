
# Виваком: Извиняваме се за порното по детската телевизия!

Published at: **2019-11-07T14:47:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Vivakom-Izvinyavame-se-za-pornoto-po-detskata-televiziya-911962)

След запитване от страна на Varna24.bg до българския телекомуникационен оператор Виваком, медията ни получи обяснение как се е стигнало до излъчването на порно сцени по детската телевизия Cartoon Network. Ето какво съобщиха в отговор на журналистическото ни запитване:
"Извиняваме се за създалата се ситуация. Уверяваме Ви, че VIVACOM като социално-отговорна компания полага усилия за предоставяне на безопасно телевизионно съдържание за деца и подрастващи.
В конкретния случай се е получило миксиране на телевизионен сигнал на два различни канала от източника на сигнала на Cartoon Network, което не е под нашия контрол.
Въпреки това, VIVACOM разследва в момента причините довели до тази неприятна ситуация и ще потърси отговорност на собственика на канала. За нас е изключително важно да сме максимално открити в нашата комуникация със своите клиенти и ще се постараем подобни ситуации да не се случват в бъдеще, защото е важно всички деца да бъдат защитени от вредното въздействие на съдържание, предназначено изключително за възрастни. Благодарим Ви за разбирането".
Както Varna24.bg съобщи, във вторник вечерта около 23 часа по любимият детски канал изненадващо са се завъртели сцени за възрастни. Въпреки, че се предполага, че по това време малчуганите трябва да са заспали, рискът подобно съдържание да стигне до детската аудитория е огромен и подобни ситуации са неприемливи за всеки родител.
