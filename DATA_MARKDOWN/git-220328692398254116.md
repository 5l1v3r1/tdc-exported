
# Връчват награди Благовест Сендов на будители

Published at: **2019-11-01T07:54:27+00:00**

Author: **Редактори**

Original: [Стандарт Новини](https://standartnews.com/balgariya-obrazovanie/vrchvat-nagradi-blagovest-sendov-na-buditeli-405532.html)

В Деня на народните будители един от най-големите ни съвременни учени акад. Благовест Сендов ще получи поредно признание за своята огромна научна и обществена дейност, съобщава „Епицентър“.
По инициатива на Университета по библиотекознание и информационни технологии (УниБИТ), в лицето на проф. Стоян Денчев – председател на Общото събрание и проф. Ирена Петева – ректор, и с активното съдействие на Синдиката на българските учители и Министерството на образованието и науката e учредена Награда за принос в образованието и науката на името на големия български учен, политик и общественик акад. Благовест Сендов.
Идеята на двамата учени - проф. Денчев и проф. Петева за учредяването на тази наградата за принос в образованието и науката, е продиктувана от необходимостта за промяна в съществуващия модел за почитане или публично признаване на заслугите на редица университетски преподаватели, учени и общественици чак след физическата раздяла с тях, което е анахронизъм.
Учредяването на тази награда цели да наложи нов модел за възприемане на достиженията на университетските преподаватели, учените и общопризнатите обществени фигури на България, а именно, приживе те да получат заслужено признание и уважение за труда и таланта си!
Номинациите за това престижно отличие се правят от специално Селекционни комисии с национално представителство, включващи изтъкнати университетски преподаватели, учени, синдикални дейци, експерти в сферата на образованието и науката и видни общественици.
Първите носители на Националната награда за принос в образованието и науката на името на акад. Благовест Сендов са присъдени в категория „учител“ на д-р Ангел Ангелов - учител по информационни технологии в Средно Училище „Сава Доброплодни“, гр. Шумен и в категория „университетски преподавател“ на известния български юрист – бивш член на Конституционния съд и Председател на Върховния касационен съд на Р България проф. д-р Лазар Груев – преподавател по право и заместник декан на правния факултет на Софийския университет „Св. Климент Охридски“.
На тържествена церемония в Националната библиотека „Св. Св. Кирил и Методий“ днес от 9.30 часа на първите призьори ще бъдат връчени статуетките с наградата на името на акад. Благовест Сендов
Това специално отличие се дава не само заради големите заслуги на акад. Благовест Сендов в областта на образованието и науката, но и заради неговия огромен принос в политическото, културното и общественото развитие на няколко поколения българи.
Благовест Сендов е роден на 8 февруари 1932 г. в Асеновград. Завършва специалност математика във Физико-математическия факултет на Софийския университет „Св. Климент Охридски“. Специализира изчислителна математика в Московския държавен университет „Ломоносов“ и в Имперския колеж в Лондон.
Проф. Сендов е бил Ректор на Софийския университет „Св. Климент Охридски“, Председател на Българската академия на науките и Председател на Народното събрание на Република България.
