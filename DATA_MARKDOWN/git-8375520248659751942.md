
# ООН: в Україні проживають понад 35 тисяч осіб без громадянства

Published at: **2019-11-07T12:31:21+00:00**

Author: ****

Original: [ГЛАВКОМ](https://glavcom.ua/news/oon-v-ukrajini-prozhivayut-ponad-35-tisyach-osib-bez-gromadyanstva--638388.html)

Дані Управління Верховного комісара ООН у справах біженців свідчать, що в Україні проживають понад 35 тисяч осіб без громадянства.
Про це повідомив представник УВКБ ООН в Україні Пабло Матеу під час відкриття муралу «Маленький громадянин» в четвер у Києві.
«В усьому світі понад 10 мільйонів людей, які не мають національності, але не дуже багато людей знають про цю проблему. В Україні проживають понад 35 тисяч осіб без національності. І, на жаль, Україна має найбільші цифри в Європі щодо людей, які перебувають під ризиком безгромадянства», - сказав Матеу.
Водночас він зазначив, що цю проблему можна подолати, і цього року Киргизстан став першою країною, якій вдалося повністю вирішити проблему безгромадянства.
За словами Матеу, це було зроблено зусиллями уряду, громадянського суспільства і за міжнародної підтримки.
«Тому в Україні ми підтримуємо уряд в тому, щоб запобігти безгромадянству або подолати його. Ми вітаємо реєстрацію законопроєкту у Верховній Раді минулого тижня, який буде визначати процедуру визначення статусу людей, які можуть бути під ризиком безгромадянства», - сказав представник УВКБ ООН в Україні.
