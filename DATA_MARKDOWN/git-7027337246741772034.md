
# چین: دلیلی برای حضور در مذاکرات خلع سلاح هسته‌ای نداریم

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696971/%DA%86%DB%8C%D9%86-%D8%AF%D9%84%DB%8C%D9%84%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D9%85%D8%B0%D8%A7%DA%A9%D8%B1%D8%A7%D8%AA-%D8%AE%D9%84%D8%B9-%D8%B3%D9%84%D8%A7%D8%AD-%D9%87%D8%B3%D8%AA%D9%87%E2%80%8C%D8%A7%DB%8C-%D9%86%D8%AF%D8%A7%D8%B1%DB%8C%D9%85)

وزارت خارجه چین اعلام کرد که پکن دلیلی برای ورود به مذاکرات خلع سلاح هسته‌ای با حضور آمریکا و روسیه نمی‌بیند بخصوص در زمانی‌که شرایط برای تدارک چنین توافق سه‌جانبه ای وجود ندارد.
به گزارش ایسنا به نقل از خبرگزاری اسپوتنیک، گنگ شوانگ، سخنگوی وزارت خارجه چین گفت: موضع ما کاملا روشن است. ما معتقدیم که دلیل و شرایطی برای انجام مذاکرات سه‌جانبه خلع سلاح هسته‌ای با مشارکت آمریکا و روسیه وجود ندارد. چین در این مذاکرات شرکت نمی‌کند. ما قبلا هم گفته‌ایم اما آمریکا بطور مداوم سعی در وارد کردن چین به این معامله دارد.
به گفته وی آمریکا مسئولیت ویژه‌ای در این خصوص دارد چرا که صاحب بزرگترین و مدرنترین زرادخانه جهان است.
این سخنگو افزود: آمریکا باید به درخواست روسیه برای تمدید معاهده استارت (معاهده کاهش تسلیحات استراتژیک) پاسخ دهد و زرادخانه بزرگ هسته‌ای خود را کوچک کند تا شرایط برای دیگر کشورهای هسته‌ای جهت ورود به این مذاکرات فراهم شود.
از زمان ملغی شدن معاهده تسلیحات هسته‌ای میان‌برد میان واشنگتن و مسکو در ماه اوت دونالد ترامپ، رئیس جمهور آمریکا بارها از یک معاهده دیگر کنترل تسلیحات با حضور روسیه و چین گفته است.
