
# Myom hamilelikte büyüyor

Published at: **2019-11-01T05:00:39+00:00**

Author: **Opr. Dr. Hande Akbaş**

Original: [Posta](https://www.posta.com.tr/yazarlar/opr-dr-hande-akbas/myom-hamilelikte-buyuyor-2216134)

Myomlar kadın hamile kaldığında hormonların da etkisiyle büyüyor. Bazı durumlarda düşük tehditi ve erken doğum riskine neden olsalar da sıkı takip edilen myom sorun yaratmıyor.

        Yara varmış
      

        2 ay önce spiral taktrdım. Her ilişkiden sonra pembemsi akıntı başlıyor. Bir de spiral kontrolünde rahim ağzında yara olduğu söylendi, ondan olabilir mi? Ne önerirsiniz?
      

        CEVAP
      
Sevgili okuyucum, spiral takıldıktan sonra ilk aylarda ara kanama görülebilir. Spiral takılmasından 1 ay sonra kontrol öneriyorum. Nadiren yerinde olmaması nedeniyle ara kanamalar olabilir. Smear normalse, rahim ağzında yara var diye müdahale ettirmeyin. Spiral sonrası ara kanama yaradan çok spirale bağlı olduğunu düşündürüyor. Hep devam ederse spiralinizi çıkarttırın. Kanamalar sürerse rahim ağzınıza müdahaleyi düşünün.

        Kalp atışı duyulmadı
      

        28 yaşındayım, 4 yıllık evliyim. 3 aylık ilaç tedavisi sonucu hamile kaldım. Kan testine göre 6.5 haftalık hamileyim. Doktorum kesenin oluştuğunu ama bebeğe dair bulguya rastlamadığını söyledi. Kalp atışının duyulması için ne kadar bekleyeyim? Ne yapmalıyım?
      

        CEVAP
      
Segili okuyucum, genellikle kalp atışı 6’ncı haftada duyulur ama genellikle 7-8’inci haftaya kadar beklenebilir. Ancak bebeğin kalp atışları yine görülemediyse o zaman sağlıklı olmadığından hamilelik sonlandırılır. Hemen moralinizi bozmayıp 7’nci haftayı bekleyin.

        Bebeğim sağlıklı doğar mı?
      

        27 yaşındayım, 10 haftalık hamileyim. Doktor rahmin sağ tarafında myom olduğunu söyledi. Bebeğe zararı olur mu? Arada sırada karnımda ağrı oluyor. Bebeğim sağlıklı dünyaya gelir mi?
      

        CEVAP
      
Sevgili okuyucum, myom hamile kalmanıza engel olmamış. Dolayısıyla çok büyük olmadığını düşünüyorum. Aksi halde zaten doktorunuz hamile kalmanıza izin vermeden önce myomun çıkarılmasını önerirdi. Myomlar, gebelikte genellikle hormonların etkisi sonucu büyümeye meyillidirler. Sizde düşük tehditi, ileriki haftalarda da erken doğuma neden olabileceği için istirahat halinde bir gebelik geçirmenizi ve yakın takip edilmenizi öneririm.

        Adeti düzensiz
      

        Kızım 11 yaşında ve 52 kilo. Boyu ise 1.55. Mayıs ayından itibaren 5 kez düzensiz adet gördü. Adetleri 7-9 gün arasında ve çok kanamalı şekilde sürüyor. Memeleri çok büyüdü, tüylenmesi arttı. Doktor her şeyin normal olduğunu söyledi. Sizce de normal mi?
      

        CEVAP
      
Sevgili okuyucum, kızınız henüz yeni adet görmeye başladığından ilk 1-2 yılda adetlerin düzensiz olması son derece sık gördüğümüz ve normal sayılan bir durum. Tüm yazdığınız memelerde büyüme ve tüylenmede artış gibi bulgular tamamen sağlıklı ergenlik döneminde gördüğümüz bulgular. Hele bir de kızınızı doktor muayene ettiyse ve bir sorun saptamadıysa endişelenecek bir durum olduğunu düşünmüyorum.
