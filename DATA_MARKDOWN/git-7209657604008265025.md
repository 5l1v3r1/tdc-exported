
# Fabriano, maxi branco di 49 cinghiali in strada

Published at: **2019-11-04T22:22:17+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ancona/cronaca/branco-cinghiali-strada-1.4869932)

Fabriano, 4 novembre 2019 - Un branco di ben 49 cinghiali, quasi una tribù, attraversa la strada in pieno giorno all'improvviso in zona Collegiglioni, poco distante dall'area abitata dove insistono anche le residenze della famiglia Merloni. Un video girato da un residente della zona nel fine settimana sta divenendo virale sul web con centinaia di condivisioni, dimostrando quanto forte sia l'invasione della specie selvatica in zona urbana. Animali, va detto, di norma dall'indole mansueta, ma che in alcuni casi possono anche diventare aggressivi, specie gli adulti di grossa taglia qualora fiutino situazioni di pericolo, in particolare per i propri cuccioli, verso i quali hanno un forte istinto di protezione.
Durante il filmato di meno di un minuto effettuato dall'uomo mentre si trovava all'interno dell'auto posteggiata a bordo carreggiata, si nota come una vettura delle Poste abbia rischiato di impattare sugli ungulati in transito a scaglioni nell'attraversare la strada, ma in pratica facenti parte di un unico maxi branco di diverse decine di unità (49, appunto gli esemplari ripresi in 57 secondi di video), con ogni probabilità ormai stanziale sul territorio, alla luce dei sempre più intensi avvistamenti. Il nodo cinghiali, del resto, è già arrivato in consiglio comunale con una segnalazione nella seduta scorsa da parte di Barbara Pallucca del Pd sulla fuga notturna di due studentesse ritrovatesi pochi giorni fa una famiglia di ungulati nel bel mezzo del parco Merloni in orario serale, a due passi dalla chiesa Sacra Famiglia.
In arrivo c'è anche l'interpellanza di Vincenzo Scattolini delle forze di destra che chiede interventi concreti e misure di contenimento, dopo il caso del piccolo cane da compagnia, mentre era tenuto al guinzaglio dal proprietario, aggredito da un ungulato sotto gli occhi del padrone poco distante dalla stazione ferroviaria. Il cagnolino ha riportato robuste ferite ad una gamba e alla parte posteriore del corpo, mentre il proprietario ha deciso di intraprendere una battaglia pubblica per sollecitare le istituzioni ad assumere provvedmenti. "Altro che folklore, questo è un problema serio da affrontare", afferma Andrea Giombi di 'Fabriano Progressista' che poche settimane addietro in via Bovio si è imbattuto in un branco di cinghiali durante una seduta di jogging. In Comune pensano alla possibilità di utilizzare gabbie in ferro per la cattura degli animali in area urbana qualora si ottenga il via libera da enti sovracomunali e forze di polizia.
Iscriviti alla newsletterRimani sempre aggiornato sulle notizie nazionaliAccedi per Iscriverti
