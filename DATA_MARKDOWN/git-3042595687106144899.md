
# Tatoverte øynene - mistet synet!

Published at: **2019-11-06T21:32:29+00:00**

Author: **Ruth Elise Henden**

Original: [Dagbladet.no](https://www.dagbladet.no/nyheter/tatoverte-oynene---mistet-synet/71780218)

Amber Luke fra Australia skal ha brukt opp mot 25000 dollar på å modifisere kroppen med ekstreme prosedyrer.

        Hun påstår at hun var blind i tre uker etter å ha tatovert det hvite feltet i øyet blått.
      
Luke, som går under navnet “Blue Eyes White Dragon” på Instagram, forteller til Barcroft Media at hun først ble fascinert med å fikse på kroppen da hun var 16 år gammel. Siden har hun tatt over 200 tatoveringer, splittet tunga, fikset tennene for å se ut som en vampyr og satt inn spisse implantater i ørene.
- Jeg angrer ikke på noe. Jeg elsker imaget mitt.
Man tatoverer i øyet ved å sprøyte blekk inn under overflaten av slimhinnemembranen som dekker det hvite i øyet. Hvis alt går bra endres fargen på det hvite i øyet uten komplikasjoner. Luke forteller at tatovøren dessverre gikk for dypt inn i øyet.
- Hvis prosedyren er gjort riktig skal du ikke bli blind. Jeg var blind i tre uker. Det var ganske brutalt.
Fox News skriver at Luke har over 140000 følgere, og hun tar dem ofte med når hun fikser på kroppen. Denne prosedyren varte i 40 minutter, og var ifølge Luke intens og smertefull. Hun har vansker for å beskrive nøyaktig hvordan det føltes, men prøver å sette ord på opplevelsen:
- Fra sekundet øyet ble truffet av nåla og blekket kom inn føltes det som om tatovøren min tok tak i ti glasskår og gned dem i øyet mitt.
Kari Kjelskau er tatovør ved Memento Tattoo i Oslo og har tatovert siden 2001. Hun mener at dette inngrepet ikke er en tatovering.
- Du tilsetter bare pigment. Man lager ikke noe motiv, så jeg ville ikke kalt dette en tatovering.
Hun har ikke hørt om noen som holder på med øyetatoveringer i Norge, og håper at trenden ikke kommer hit. Det er rett og slett for farlig.
- Det er så utrygt å gjøre det, så jeg ville ikke anbefalt det til noen. Du risikerer ditt eget syn hvis du skal gjøre det.

        - Hadde du ville gjort inngrepet på noen andre?
      
- Nei, det hadde jeg ikke.
Lukes mor Vikki forteller hvordan hun reagerte da datteren kom hjem med helt blå øyne.
- Jeg gråt. Jeg spurte henne "hvorfor vil du gjøre det der mot deg selv når du vet hvor farlig det er?"
Men selv om hun opprinnelig var uenig i datterens valg gjør hun sitt beste for å støtte henne.
- Amber så aldri på seg selv som vakker, og ble diagnostisert med depresjon da hun var 14 år gammel. Selvtilliten hennes har vokst ved hjelp av disse kroppsmodifikasjonene.
Hun fortsetter:
- Foreldre vet at noen barn kommer til å gjøre akkurat hva de selv vil, samme hva vi sier. Nå er det for meg å være der for henne og være med på reisen. Og støtte opp under henne og elske henne.
Luke planlegger å være heldekket med tatoveringer innen mars i 2020, men sier hun er ferdig med å være helt ekstrem.
- Jeg planlegger ikke å få gjort flere slike prosedyrer med kroppen min, så det blir ikke mer tungesplitting og ikke flere øyetatoveringer.
