
# Вбивство Гонгадзе: Верховний суд вдруге відклав касацію Пукача

Published at: **2019-11-07T17:20:00+00:00**

Author: ****

Original: [НВ](https://nv.ua/ukr/ukraine/events/sprava-gongadze-sud-vidklav-kasaciyu-pukacha-novini-ukrajini-50052257.html)

Як повідомляє LB.ua, розгляд касації перенесли на 5 грудня.
Причиною перенесення засідання став розгляд Печерським районним судом Києва клопотання нового адвоката Пукача Володимира Нестерака про продовження терміну касаційного оскарження.
Він попросив почекати рішення Печерського райсуду, засідання якого призначено на 26 листопада.
Раніше Верховний суд переніс розгляд касації Пукача на 7 листопада.
Олексій Пукач засуджений до довічного позбавлення волі. Після закінчення 20 років покарання він має право подати клопотання про помилування або скорочення терміну позбавлення волі.
Георгій Гонгадзе зник у Києві 16 вересня 2000 року. У листопаді того ж року в лісі Київської області був виявлений обезголовлений труп, який, за висновками експертів, міг належати журналістові. У 2009 році в Київській області знайдено останки черепа, які, за заявою Генпрокуратури, належать Гонгадзе.
22 березня 2016 року на подвір'ї церкви Миколи Набережного на Подолі в Києві відбулися похорони убитого журналіста.
