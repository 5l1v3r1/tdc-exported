
# กราบหัวใจ10ขวบทนทรมาน เป็นมะเร็งดูแลยายอัมพฤกษ์

Published at: **2019-11-03T01:00:00+00:00**

Author: ****

Original: [เดลินิวส์](https://www.dailynews.co.th/article/739706)


        สัปดาห์นี้เปิดชีวิตเด็ก 10 ขวบ “น้องโอปอ” ผู้ป่วยมะเร็งเม็ดเลือดขาวหัวใจแกร่งดั่งหิน อดทนต่อสู้กับความเจ็บปวดจากการรักษา หวังรอดชีวิตอยู่กับตาและดูแลยายวัย 50 ปีป่วยอัมพฤกษ์
      
ถ้าคุณจำได้ตอนที่คุณอายุ 10 ขวบ ในตอนนั้นกำลังทำอะไรอยู่ บางคนมีพ่อแม่พาไปเที่ยวห้างฯ ได้กินขนม ไอศกรีม ได้เล่นสวนสนุก วิ่งหยอกล้อกับเพื่อน หรือได้ไปเที่ยวเล่นตามสถานที่ต่าง ๆ แต่ยังมีเด็กผู้หญิงวัยเพียง 10 ขวบคนหนึ่ง ที่ชีวิตในช่วงเวลาแบบนั้นได้ขาดหายไปด้วยความจำเป็น เธอชื่อ “น้องโอปอ” ต้องแบกรับหน้าที่ดูแลคนป่วย คนพิการสมาชิกในครอบครัว แต่ที่ต้องชื่นชมหัวใจของเธอยิ่งไปกว่านั้น ในขณะที่เธอมีหน้าที่ดูแลคนในครอบครัว ตัวของเธอเองก็ป่วยเป็น…โรคมะเร็งเม็ดเลือดขาว ปัจจุบันเธอต้องรักษาตัวทำคีโม สู้กับความเจ็บปวดทรมานจาการฉีดยาเข้าที่ไขสันหลัง ภายในบ้านเลขที่ 3401 ม.1 ต.สำโรงเหนือ อ.เมือง จ.สมุทรปราการ บ้านไม้ใกล้ผุพัง ตั้งอยู่บนพื้นที่ที่รายล้อมไปด้วยน้ำครำ ไม่มีน้ำและไฟ ต้องอาศัยต่อจากเพื่อนบ้าน ซึ่งเป็นบ้านที่น้องโอปอ อาศัยอยู่กับคุณตาธงชัย พุทธบุตร อายุ 59 ปี ที่ป่วยโรคความดัน และข้อเท้าพิการผิดรูป เดินไม่สะดวกเท่าไรนัก แต่ก็ต้องออกไปรับจ้าง ได้ค่าแรงวันละ 300 บาท เพราะต้องหาเลี้ยงคนทั้งบ้าน วันไหนไปไม่ไหวก็ต้องยอมอด 
ขณะที่คุณยายนพวรรณ สอนเครือ อายุ 50 ปี ไม่สามารถช่วยเหลือตัวเองได้ เนื่องด้วยไขกระดูกทับเส้นประสาท ป่วยเส้นเลือดสมองแตกมา 5 ปีแล้ว จึงกลายเป็นอัมพฤกษ์ในที่สุด และเคยจะฆ่าตัวตายเพราะความเครียดมาแล้ว แต่สามีมาเห็นและรีบมาช่วยเสียก่อน และด้วยกำลังใจจากสามี และหลาน จึงทำให้กลับมาสู้อีกครั้งในทุกเช้าของทุกวัน น้องโอปอ จะตื่นมาดูแลคุณยาย หาข้าว หายา อาบน้ำ เปลี่ยนแพมเพิส ก่อนจะรีบเดินทางไปโรงเรียนให้ทันเคารพธงชาติ ซึ่งหลังจากนี้จะเป็นหน้าที่ของคุณตาที่เข้ามาดูแลจนถึงช่วงหลานเลิกเรียน เมื่อน้องโอปอกลับมาที่บ้านก็จะมาดูแลคุณยายแบบนี้ทุกวันทั้งนี้ตากับยายของน้องโอปอ มีลูกด้วยกัน 2 คน ชายหญิงอย่างละคน  ตอนนี้ลูก ๆ ย้ายไปมีครอบครัวกันหมดแล้ว นาน ๆ ทีจะกลับมาบ้างก็คือแม่ของน้องโอปอ เพราะต้องทำงานเป็นลูกจ้างร้านโลงศพ
น้องโอปอเธอป่วยเป็นโรคมะเร็งเม็ดเลือดขาว เหนื่อยแค่ไหนก็ไม่ท้อ แม้จะมีอุปสรรคชีวิต ด้วยความรักที่เด็กคนนี้มีให้กับตายายและแม่ของเธอ กลับทำให้หัวใจไม่ยอมแพ้ ไม่ขออ่อนแอ ลุกขึ้นสู้ อดทนกับความเจ็บปวดการการักษา“หนูรู้ว่าตอนนี้หนูป่วยเป็นอะไร มันเจ็บปวด ทรมานมาก หนูไม่รู้ว่าหนูจะอยู่ได้อีกนานแค่ไหน หนูยังพอมีความหวังที่จะหาย หนูต้องอดทน หนูต้องไม่เป็นอะไร หนูต้องหาย หนูอยากให้ยายหาย หนูจะอดทนให้มากที่สุด ถึงแม้หนูอาจจะอยู่ได้อีกไม่นาน...” นี่แหละชีวิตของเด็กผู้หญิงตัวเล็ก ๆ วัย 10 ขวบที่ต้องต่อสู้กับทุกสิ่ง เธอไม่คิดจะยอมแพ้เลยสักนิด ตรงกันข้ามเธอพร้อมที่จะสู้เพื่อให้โอกาสตัวเองและเพื่อคนที่เธอรัก...ทำให้รับรู้เลยว่าหัวใจเธอแข็งแกร่งมากเพียงใด ขอชื่นชมจากใจและจอให้น้องมีอาการดีขึ้นในเร็ววัน................................................คอลัมน์ : นิยายชีวิตอาทิตย์สไตล์โดย “ทวีลาภ บวกทอง”ขอบคุณภาพ : Poramet Misomphop (เมศ เจ้าชายน้อย)คลิกติดตามอ่านคอลัมน์นิยายได้ทั้งหมดที่นี่
