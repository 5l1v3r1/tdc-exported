
# Η Τουρκία ετοιμάζει με γοργούς ρυθμούς ηλεκτρομαγνητικό πυροβόλο

Published at: **2019-11-04T08:27:12+00:00**

Author: ****

Original: [News.gr](https://www.news.gr/kosmos/article/2018029/i-tourkia-etimazi-me-gorgous-rithmous-ilektromagnitiko-pirovolo.html)

Η Τουρκία συνεχίζει με εντατικούς ρυθμούς την προσπάθεια κατασκευής ενός πυροβόλου που σε πρώτη φάση προορίζεται για το πολεμικό ναυτικό της γειτονικής χώρας και θα εκτοξεύει τα βλήματά του με ηλεκτρομαγνητισμό.
Γράφει ο Μαρίνος Γκασιάμης
Σύμφωνα με τα όσα αναφέρει η ιστοσελίδα navaltoday.com, το εγχώρια σχεδιασμένο και κατασκευασμένο τουρκικό πυροβόλο Sahi 209 block ii είναι πολύ κοντά στο να ενσωματωθεί από την κατασκευάστρια εταιρεία του σε πολεμικό πλοίο του τουρκικού στόλου προκειμένου να γίνουν οι απαραίτητες δοκιμές.
Εάν και όταν γίνει αυτό η Τουρκία θα είναι η τρίτη χώρα στον κόσμο που θα κάνει κάτι τέτοιο.
Σύμφωνα με το δημοσίευμα η Άγκυρα ξεκίνησε τις προσπάθειες σε αυτό τον τομέα από το 1972 αλλά το πρώτο πειραματικό μοντέλο πυροβόλου κατασκευάστηκε το 2008.
Η εταιρεία που το κατασκευάζει προχώρησε σε επίδειξη στις αρχές Οκτωβρίου. Στην έκδοση block ii το πυροβόλο Sahi 209 έχει ισχύ 10 megajoule και με αυτή μπορεί να εκτοξεύσει ένα βλήμα βάρους 300 γραμμαρίων σε αποστάσεις δεκάδων χιλιομέτρων. Σύμφωνα με την κατασκευάστρια εταιρεία μπορεί να είναι αποτελεσματικό σε αποστάσεις μέχρι και 50 χιλιομέτρων.
Το news.gr απευθύνθηκε σε τούρκους συναδέλφους οι οποίοι ερωτηθέντες σχετικά απάντησαν πως πράγματι η Τουρκία εργάζεται πυρετωδώς πάνω σε αυτό το θέμα των ηλεκτρομαγνητικών πυροβόλων, ωστόσο μας δήλωσαν πως δεν είναι και τόσο σίγουροι ότι είναι πραγματικά τόσο κοντά στο στάδιο του να φορτωθεί το πυροβόλο αυτό σε πλοία.
Ελληνικές στρατιωτικές πηγές στις οποίες απευθύνθηκε το news.gr ήταν ακόμα πιο σκεπτικές καθώς όπως μας τονίστηκε ακόμα και ισχυρές χώρες όπως ΗΠΑ, Ρωσία κλπ που ασχολούνται εντατικά με αυτό το θέμα των αποκαλούμενων «rail guns» δεν έχουν καταφέρει ακόμα να βρουν τρόπο ώστε η πηγή ενέργειας αυτών των πυροβόλων, οι« μπαταρίες» τους να γίνουν πιο «combact» ώτσε να μπορούν να φορτωθούν σε πολεμικό πλοίο καταλαμβάνοντας ένα λογικό χώρο και να μην θέτουν σε κίνδυνο την ευστάθειά του.
