
# سفارش فیلنامه خانه پدری از خارج کشور/ جوانشیر: شک ندارم فیلمنامه فیلم خانه پدری از خارج از کشور سفارش شده است/ اکران خانه پدری یک جنایت فرهنگی است/ این فیلم بدترین اثر را بر مخاطب می گذارد

Published at: **2019-11-01T15:34:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543569.html/%D8%B3%D9%81%D8%A7%D8%B1%D8%B4-%D9%81%DB%8C%D9%84%D9%86%D8%A7%D9%85%D9%87--%D8%AE%D8%A7%D9%86%D9%87-%D9%BE%D8%AF%D8%B1%DB%8C--%D8%A7%D8%B2-%D8%AE%D8%A7%D8%B1%D8%AC-%DA%A9%D8%B4%D9%88%D8%B1--%D8%AC%D9%88%D8%A7%D9%86%D8%B4%DB%8C%D8%B1--%D8%B4%DA%A9-%D9%86%D8%AF%D8%A7%D8%B1%D9%85-%D9%81%DB%8C%D9%84%D9%85%D9%86%D8%A7%D9%85%D9%87-%D9%81%DB%8C%D9%84%D9%85-%D8%AE%D8%A7%D9%86%D9%87-%D9%BE%D8%AF%D8%B1%DB%8C-%D8%A7%D8%B2-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1-%D8%B3%D9%81%D8%A7%D8%B1%D8%B4-%D8%B4%D8%AF%D9%87-%D8%A7%D8%B3%D8%AA--%D8%A7%DA%A9%D8%B1%D8%A7%D9%86-%D8%AE%D8%A7%D9%86%D9%87-%D9%BE%D8%AF%D8%B1%DB%8C-%DB%8C%DA%A9-%D8%AC%D9%86%D8%A7%DB%8C%D8%AA-%D9%81%D8%B1%D9%87%D9%86%DA%AF%DB%8C-%D8%A7%D8%B3%D8%AA--%D8%A7%DB%8C%D9%86-%D9%81%DB%8C%D9%84%D9%85-%D8%A8%D8%AF%D8%AA%D8%B1%DB%8C%D9%86-%D8%A7%D8%AB%D8%B1-%D8%B1%D8%A7-%D8%A8%D8%B1-%D9%85%D8%AE%D8%A7%D8%B7%D8%A8-%D9%85%DB%8C-%DA%AF%D8%B0%D8%A7%D8%B1%D8%AF)

امیرحسین جوانشیر منتقد سینما گفت: اکران خانه پدری یک جنایت فرهنگی است اما موضوع مهم تر از فیلم این است که چرا این فیلم اکران شده است، چگونه فیلمی که اینهمه حساسیت بر روی آن وجود داشته و خیلی ها با آن مخالف هستند، چه چرخه ای دست به دست هم داده و چه کسانی وسط هستند که بانی شدند این فیلم نمایش داده شود.
امیرحسین جوانشیر منتقد سینما در خصوص اکران و توقیف فیلم سینمایی خانه پدری ساخته کیانوش عیاری در گفتگو با خبرنگار شبکه اطلاع رسانی راه دانا؛ گفت: بنده در جشنواره فیلم فجر سال 93 داور یک بخش بودم، همان زمان هم به خاطر انتقاد به فیلم خانه پدری آقای ایوبی رئیس سازمان سینمایی وقت بنده را دادگاهی کرد.
وی افزود: شک ندارم فیلمنامه فیلم خانه پدری از خارج از کشور سفارش شده است و قطعا هیچ ایرانی حاضر نمی شود چنین خیانت و جنایت فرهنگی را انجام دهد، در این قضیه شکی ندارم.
این منتقد سینما اظهار داشت: این فیلم بدترین اثر را بر مخاطب می گذارد، بدترین نوع غیرت دینی را به تصویر کشیده است و سنت ها و غیرت ایرانی و اسلامی را مورد هدف قرار داده و به بدترین شکل به نمایش گذاشته است، این اثر غیرقابل پخش است چون فیلمنامه آن مشکل ریشه ای دارد و فکر نمی کنم با اصلاح و سانسور درست شود، چون پیام و هدف فیلم سیاه نمایی از جامعه ایرانی، سنت ها، فرهنگ و دین ما است.
وی در ادامه گفت: امکان ندارد که این فیلم بتواند اصلاح شود چون اگر قرار باشد این اتفاق بیافتد باید خیلی از فیلم بریده شود و از خود فیلم چیزی نمی ماند؛ این فیلم 10 سال قبل ساخته شده است و الان بعد از گذشت یک دهه مسئولین سازمان سینمایی می گویند که این فیلم اصلاح شده است در صورتی که ما هیچ اصلاحی نمی بینیم.
جوانشیر اذعان داشت: قبلا هم در یک یادداشت که به آقای ایوبی نوشته بودم گفتم که خانه پدری یک توطئه بدتر از فیلم یک خانواده محترم است، این فیلم یک تصویر افراطی غلط از غیرت پدری و سنتی یک خانواده را نشان داده است و با یک زیرکی هوشمندانه اساس فرهنگ ناب ایرانی وباورهای اسلامی را مورد هجمه قرار داده است و زن را به شدت در خانواده ایرانی و سنتی تحقیر کرده و آن ها را زبون و خوار نشان داده است.
وی ادامه داد: اکران خانه پدری یک جنایت فرهنگی است اما موضوع مهم تر از فیلم این است که چرا این فیلم اکران شده است، چگونه فیلمی که اینهمه حساسیت بر روی آن وجود داشته و خیلی ها با آن مخالف هستند، چه چرخه ای  دست به دست هم داده و چه کسانی وسط هستند که بانی شدند این فیلم نمایش داده شود.
این منتقد جوان سینما خاطرنشان کرد: یک بحث مهم تر از خود فیلم وجود دارد و این است این ها توانستند طی یک چرخه ای مدیران نفوذی را بعد از سال 92 و با روی کار آمدن دولت یازدهم و دوازدهم به بدنه مدیریتی سازمان سینمایی و جاهای مهم وزارت فرهنگ و ارشاد اسلامی راه بدهند.
وی عنوان کرد: سینمای ایران مافیا دارد، مدیریت سینمای ایران مافیا دارد، این مدیران با ماموریت خاصی وارد این کار شده اند؛ فیلم هایی که در یک دهه قبل ساخته شده اند همگی آیتم های خاصی دارند که به صورت هماهنگ هستند و مشخص است که از خارج به صورت خط دهی شده وارد کشور شده اند و به برخی از شبه هنرمندان و برخی از کارگردان های خودفروخته سفارش شده است و با موضوعاتی که ایران را سیاه نشان دهند و ایران قبل از انقلاب را خوب و گلستان نشان دهند این فیلم ها ساخته شده اند.
این کارشناس سینمای کشورمان اظهار داشت: این ها دنبال تغییر و کودتا در ایران هستند و به دنبال پیش بردن اهداف استعماری و همینطور برگرداندن عوامل نفوذی قبل از انقلاب هستند، این فیلم ها دارند زمینه اجتماعی این تغییر را فراهم می کنند؛ شما اگر نگاه کنید همزمان با اکران فیلم خانه پدری زمزمه شد که فیلم صد سال به این سال ها هم اکران شود، این فیلم هم دقیقا مکمل فیلم خانه پدری است که یک چهره طلایی و خوب از ایران پیش از انقلاب را به تصویر کشده و یک چهره سیاه و تاریک از ایران بعد از انقلاب به تصویر کشیده است.
امیرحسین جوانشیر در پایان در واکنش صحبت های حسین انتظامی در خصوص فیلم خانه پدری گفت: من فکر می کنم که این صحبت ها و دفاعیه حسین انتظامی رئیس سازمان سینمایی را یک نفر دیگر برای او نوشته است، انتظامی را تا حدودی می شناسم و بعید می دانم این حرف های خود او باشد؛ این ها همان دست های پشت پرده ای هستند که مدیران سینمایی را انتخاب می کنند و به این ها جهت می دهد و نقشه راه را برای ان ها تعیین می کند؛ من فکر می کنم آقای انتظامی درون یک بازی افتاده است که در آن تجربه و اشراف کاملی ندارد. این فیلم ها سلسله وار در کنار هم می خواهند یک حرکتی را در ایران ایجاد کنند و زمینه هنری و فرهنگی این تغییر را می خواهند از طریق این آثار سیاه تامین کنند.
 
انتهای پیام/
