
# केंद्रीय मंत्री किरण रिजिजू ने दिल्ली पुलिस का किया समर्थन, लेकिन बाद में डिलीट किया ट्वीट

Published at: **2019-11-05T09:38:42+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/kiren-rijiju-supports-delhi-police-then-deletes-tweet/271436/)

तीस हजारी कोर्ट परिसर में दो नवंबर को पार्किंग को लेकर शुरू हुए विवाद के बाद वकीलों के साथ झड़प के दौरान पुलिसकर्मियों पर हुए हमले के विरोध में मंगलवार को सैकड़ों पुलिसकर्मियों ने आईटीओ स्थित पुलिस मुख्यालय के बाहर प्रदर्शन किया। हाथों पर काली पट्टी बांधकर किए जा रहे इस विरोध प्रदर्शन में कांस्टेबल से लेकर इंस्पेक्टर तक शामिल हैं। इस बीच, भाजपा सांसद और केंद्रीय मंत्री किरण रिजिजू ने भी मंगलवार को ट्वीट कर दिल्ली पुलिस के समर्थन में ट्वीट किया, लेकिन कुछ ही देर बाद उन्होंने इसे डिलीट भी कर दिया।
भारतीय जनता पार्टी (भाजपा) के वरिष्ठ नेता और केंद्रीय खेल मंत्री किरेन रिजिजू ने अपने ट्वीट में लिखा था, ”पुलिस का काम एक थैंकलैस जॉब है। लेकिन वो किसी की तारीफ के लिए ये काम नहीं करते हैं। पुलिसकर्मी रोजाना अपनी जान जोखिम पर डालकर रोज काम करते हैं। अगर वे काम करते हैं तो उनकी निंदा होती है और नहीं करते हैं तो भी निंदा होती है। इस पुलिस विरोधी रवैये के बीच हम ये बात भूल जाते हैं कि पुलिसकर्मी जब ड्यूटी कर रहे होते हैं तो उनके घर, उनका परिवार होता है।”
हालांकि, कुछ ही देर के बाद किरण रिजिजू ने यह ट्वीट अपने आधिकारिक ट्विटर अकाउंट से डिलीट कर दिया। बाद में केंद्रीय मंत्री ने ट्वीट किया कि बात ये नहीं है कि किस ग्रुप को सपोर्ट किया जा रहा है, मुद्दा ये है कि किसी को कानून अपने हाथ में नहीं लेना चाहिए।
