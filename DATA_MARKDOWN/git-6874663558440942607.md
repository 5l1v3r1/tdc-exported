
# אוקטובר: ירידה של כ־30% במסירות רכב, קיה ראשונה

Published at: **2019-11-03T00:00:00+00:00**

Author: **אודי עציון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772908,00.html)

לפי נתונים ראשוניים, מסירות רכב חדש צנחו באוקטובר בכ־30%. לפי הערכות, נמסרו 14־15 אלף מכוניות חדשות בלבד, לעומת כ־21 אלף באוקטובר 2018.
הירידה נובעת מהחגים, אז מתקני ההכנה למסירה עבדו חלקית. חלק מהיבואנים גם סובלים ממחסור בדגמים מבוקשים, בעיקר היברידיים. קיה סיימה ראשונה עם 2,200 מסירות, גם בזכות הגעת משלוח ראשון של הנירו ההיברידי המחודש, ולמרות מחסור בדגמי פיקנטו. טויוטה מסרה 1,850 מכוניות, ויונדאי רק 1,500, אך ממשיכה להוביל בחישוב הכולל.
  החולשה בענף צפויה להימשך בנובמבר־דצמבר. אלה חודשים חלשים מסורתית, כי מזמיני רכב חדש מבקשים לקבלו רק בינואר.
  
השנה המגמה צפויה להחריף לאור המשך המחסור במלאי, והניסיון להעלות מחירים כדי לממן את המעבר לרכב חשמלי. בנוסף, יבואני היברידיות מעדיפים לשחררן בדצמבר במיסוי הנוכחי, ולמכור מינואר במחיר החדש. מס הקנייה על רכב היברידי יעלה מ־30% ל־45%, ובהיברידי נטען מ־20% ל־25%, עד הנחה של 60 אלף שקל, והמס המופחת של 10% על רכב חשמלי יוגבל להנחה של 75 אלף שקל. 14 אלף מכוניות חדשות נמסרו באוקטובר
