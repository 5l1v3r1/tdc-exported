
# След 50 години какво донесе интернет на обществото?

Published at: **2019-11-05T10:40:00+00:00**

Author: **Камелия Цветанова**

Original: [Dnes.bg](https://www.dnes.bg/technology/2019/11/05/sled-50-godini-kakvo-donese-internet-na-obshtestvoto.428599)

Появата на интернет не е еднократен акт. През 1969 г. се е случила една стъпка от един много дълъг процес. Този процес придобива по-ясни очертания 15 години по-късно. Тогава се формулира т.нар. TCP/IP протокол, който днес е основата на интернет. Това каза Димитър Ганчев, главен секретар и съосновател на "Интернет общество - България", в предаването "Бизнес старт" на Bloomberg tv Bulgaria.
Ганчев отбеляза, че има процес от около 15 години на създаване.
Той говори и за положителни промени след създаването на интернет.
"Ако трябва да определя едно нещо, това е възможността за двустранна комуникация между хората. Преди това всички средства за осведомяване и предаване на информация бяха еднопосочни. От тази двупосочност възникват много неща", отбеляза Ганчев.
По думите му двупосочността е важна, независимо с каква нагласа сяда всеки пред компютъра.
Той коментира амбициите на някои страни като Китай и Русия за контрол над интернет.
"Едно от най-важните неща в интернет е системата за имена. Когато пишете адрес на сайт, системата за имена обръща буквения адрес в IP адрес. Тази система се състои от 13 организации, от които 11 са американски. Тези организации са под американска юрисдикция. В резултат на това интернет е под американска юрисдикция", каза експертът.
Ганчев обясни, че голяма част от държавите не се чувстват комфортно в тази ситуация. 
