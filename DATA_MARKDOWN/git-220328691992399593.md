
# 10 чуждоезични ленти ще се борят за „Оскар“

Published at: **2019-11-03T20:56:05+00:00**

Author: **Агенция Стандарт**

Original: [Стандарт Новини](https://standartnews.com/kultura/10-chuzhdoezichni-lenti-shche-se-boryat-za-oskar-405780.html)

Американската киноакадемия информира, че вече не 9, а 10 чуждоезични ленти ще се борят за „Оскар“, а  самата категория ще се казва  „най-добър международен филм“.  Да номинират продукциите, които не са американско производство, за първи път ще имат право всички членове на Академията. Според Variety, тези промени в протокола ще позволят „възможностите при избора да бъдат значително разширени“.  На първия етап всеки ще даде вота си за 93 на брой претенденти, от които ще бъдат избрани 10 за краткия списък, а окончателните номинации ще получат само 5 от тях. Филмите могат да бъдат гледани и по стрииминг платформите, а не само в киносалоните, както доскоро беше задължително. Но заглавията от шорт листата ще се завъртят още из определени зали в Ню Йорк, Лос Анджелис и Лондон. Според неофициална статистика, 20 процента от членовете на Академията живеят извън Щатите. А според Deadline, досега в категорията „чуждоезичен филм“, се е слушал гласът най-вече на няколко от ветераните, между които винаги са Мерил Стрийп и Доналд Съдерланд. 92-та церемония по връчването на наградите „Оскар“ ще се проведе на 9 февруари в „Долби тиътър“ в Ел Ей. Основните номинации в 24 категории ще бъдат обявени на 13 януари.
