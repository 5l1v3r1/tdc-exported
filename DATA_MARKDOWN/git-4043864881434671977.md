
# Прем'єр-ліга: Динамо у Києві легко перемагає Львів

Published at: **2019-11-03T17:24:14+00:00**

Author: ****

Original: [Українська правда](https://www.pravda.com.ua/news/2019/11/3/7230870/)

Київське "Динамо" у матчі 13 туру української Прем'єр-ліги з рахунком 4:0 розгромило ПФК "Львів".
Матч відбувся 3 листопада на НСК "Олімпійський" у Києві.
Для киян гра пройшла легко і з власноруч створеними перепонами. З 35-ї хвилини динамівці грали у меншості, після того як Сергій Сидорчук примудрився отримати за цей час два попередження і залишити поле. Але вже до цієї хвилини "Динамо" перемагало з рахунком 2:0.
На десятій хвилині Віталій Миколенко прострілив у штрафний майданчик і Микола Шапаренко ударом головою з метрів дев'яти пробив у кут воріт - 1:0.
Територіальна та ігрова перевага команди Олексія Михайличенка на 30-й хвилині трансформувалася у другий гол. У штрафній "Львова" збивають Фран Соля і суддя ставить пенальті. З 11-ти метрів Віктор Циганков не залишивши шансів воротарю львів'ян.
Гості біля воріт "Динамо" за весь матч видали пару ударів, але вони не стали проблемними для голкіпера киян.
Динамівці у меншості продовжували контролювати гру і створювати моменти біля воріт "Львова". Двічі після ударів Де Пени "Львів" рятував Богдан Сарнавський.
На 82-й хвилині рахунок стає 3:0. Після пасу з флангу від Олександра Караваєва бив з метрів 11-ти Циганков, і Сарнавський відбиває його удар. На добиванні першим був Артем Беседін, який вже влучає у ворота.
Через пару хвилин Беньямін Вербич міг збільшити рахунок, але не зумів переграти воротаря "Львова". У доданий арбітром час "Динамо" таки забиває четвертий гол. Після подачі кутового та пари рикошетів Денис Попов розстріляв ворота львів'ян - 4:0.
Інші матчі 13 туру завершилися з такими результатами: "Карпати" - "Шахтар" - 0:3, "Ворскла" - "Десна" - 0:1, "Дніпро-1" - "Зоря" - 1:4, "Олександрія" - "Маріуполь" - 3:1.
