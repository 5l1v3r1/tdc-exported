
# ВАКС призначив дату розгляду справи Труханова по суті

Published at: **2019-11-01T18:03:00+00:00**

Author: ****

Original: [ZIK.UA](https://zik.ua/news/2019/11/01/vaks_6_lystopada_rozglyane_spravu_truhanova_po_suti_1681821)


        Вищий антикорупційний суд (ВАКС) призначив на 6 листопада розгляд по суті справи щодо міського голови Одеси Геннадія Труханова.
      
Як повідомляє пресслужба САП, у п’ятницю, 1 листопада, в Антикорупційному суді відбулось підготовче судове засідання у справі про обвинувачення Труханова у декларуванні недостовірної інформації.
За результатами засідання колегія суддів ВАКС ухвалила призначити справу Труханова до розгляду по суті на 6 листопада.
У САП нагадують, що міський голова Одеси Геннадій Труханов підозрюється у поданні завідомо недостовірних відомостей у деклараціях особи, уповноваженої на виконання функцій держави або місцевого самоврядування за 2015-2016 роки.
Зазначається, що досудовим розслідуванням встановлено, що суб’єктом декларування у деклараціях за 2015 та 2016 роки подано завідомо недостовірні відомості стосовно майна та інших об’єктів декларування, які відрізняються від достовірних на суму понад 33 млн грн та 18 млн грн відповідно.
Нагадаємо, 10 жовтня Приморський районний суд Одеси виніс ухвалу і передав справу за обвинуваченням Геннадія Труханова у Вищий антикорупційний суд. Справа стосується внесення мером Одеси неправдивих відомостей у декларації за 2015 і 2016 роки. 
