
# Mereu la modă: Ștefan Bănică a umplut sala și i-a ridicat pe orădeni de pe scaune (FOTO / VIDEO)

Published at: **2019-11-02T09:00:00+00:00**

Author: **Mădălina Sim**

Original: [Bihoreanul](https://www.ebihoreanul.ro/stiri/ultima-or-31-20-3/mereu-la-moda-stefan-banica-a-umplut-sala-si-i-a-ridicat-pe-oradeni-de-pe-scaune-152516.html)

Ștefan Bănică a adunat aproape 750 de orădeni vineri seara, la Casa de Cultură a Sindicatelor unde a susținut un show complex, cântând unele dintre cele mai cunoscute piese care l-au făcut faimos, dar și o piesă nouă, neîregistrată, interpretată în premieră în acest turneu.

        Priză la public
      
Sala din Oradea, al cincilea oraș în care a ajuns Turneul Național „Ștefan Bănică Live”, a avut numai câteva locuri libere, iar publicul a fost format din toate generațiile. Artistul consacrat și-a încălzit spectatorii cu melodii consacrate, precum „Mi-e dor de ochii tăi”, sau altele mai noi, ca „Cine stă la masa mea” și „Ce e dragostea?”.
Între melodii, showman-ul a mai rostit și câte o glumă, spre deliciul publicului, care l-a aplaudat de fiecare dată, iar în a doua parte a concertului, când a interpretat numai melodii rock, și-a schimbat ținuta, trecând de la all black la una cu sacou auriu, dansând apoi în stilul său caracteristic.
Publicul s-a ridicat în picioare și a dansat împreună cu artistul şi band-ul său pe cele mai cunoscute melodii: „Super love”, „S-o facem lată”, „Toată lumea dansează”, „Bubulina gospodina” și „Ani de liceu”. Cei mai fericiți au fost copiii, care au venit mai aproape de scenă, aplaudându-l pe interpret.
„Îmi plac toate melodiile lui, pe cele mai vechi le știu de la mama. Nu pot să aleg una care să fie preferata mea”, i-a mărturisit reporterului BIHOREANULUI o fetiță de 13 ani.

        Melodie în premieră
      
Ştefan Bănică a interpretat și o melodie pe care a mai cântat-o numai în acest turneu și care nu a fost încă înregistrată. „Se numește «E beton coana mare» și face parte tot din stilul melodiile jucăușe, pentru toate generațiile. Este vorba despre o femeie trecută de prima tinerețe dar căreia îi place viața”, a spus el. Fanii au putut să o cânte alături de solist, versurile fiind vizbile pe panourile din stânga și dreapta scenei.
La final, Ștefan Bănică le-a recomandat orădenilor să își trăiască viața cât mai intens, pentru că e scurtă, a strigat de câteva ori „Eoh”, imitândul pe legendarul Freddie Mercury și a încheiat cu melodia „Can`t help falling in love with you” în aplauzele şi uralele publicului.
