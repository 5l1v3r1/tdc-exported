
# آمریکا همواره بدنبال گرفتن اراده ملت مبارز ایران است

Published at: **2019-11-01T14:04:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543871.html/%D8%A2%D9%85%D8%B1%DB%8C%DA%A9%D8%A7-%D9%87%D9%85%D9%88%D8%A7%D8%B1%D9%87-%D8%A8%D8%AF%D9%86%D8%A8%D8%A7%D9%84-%DA%AF%D8%B1%D9%81%D8%AA%D9%86-%D8%A7%D8%B1%D8%A7%D8%AF%D9%87-%D9%85%D9%84%D8%AA-%D9%85%D8%A8%D8%A7%D8%B1%D8%B2-%D8%A7%DB%8C%D8%B1%D8%A7%D9%86-%D8%A7%D8%B3%D8%AA)

امام جمعه ایلام گفت: عزت و حیا در سایه مبارزه به وجود می‌آید و اولین گام در مبارزه اراده است که آمریکا همواره بدنبال گرفتن اراده ملت مبارز ایران در برابر خود است که با شکست مواجه می‌شود.
به گزارش شبکه اطلاع رسانی راه دانا به نقل از ایلام بیدار، حجت الاسلام والمسلمین "الله نور کریمی‌تبار"، نماینده ولی‌فقیه در استان و امام جمعه ایلام در خطبه‌های این هفته نماز جمعه گفت: تجربه چهل و یک سال نظام جمهوری اسلامی ایران نشان داده که ملت هر قدمی برای رضای خداوند برداشته، آمریکا در برابر آن هیچ غلطی نکرده است، و سبب شده ایران اسلامی قدرت آمریکا در جهان را به چالش بکشد.
 
وی اظهار کرد: دشمن در شرایطی قرار دارد که نیاز به کمک دارد و برای بسیاری از مشکلاتش از ایران کمک می‌خواهد و دست گدایی به سوی کشور عزیزمان دراز کرده تا قدرتش در منطقه تضعیف نشود و این امر مهم نشان از شکست این استکبار جهانی است.
 
کریمی تبار افزود: سیزدهم آبان در تاریخ انقلاب اسلامی روزهای بیاد ماندنی دارد، در سیزده آبان سال ۴۳ بنیان گذار انقلاب حضرت امام خمینی(ره) از ایران به ترکیه تبعید شد و سیزده آبان ۵۷ دانش آموزان به دست طاغوت به شهادت رسیدند و همچنین در 13 آبان لانه جاسوسی آمریکا تسخیر شد.
 
امام جمعه ایلام گفت: قبل انقلاب که آمریکا بر کشور آن وقت سلطه داشت، وقتی امام راحل رفتارهای استکبار را در برابر ملت مشاهده می‌کرد غیرت ملی و مذهبی ایشان به جوش آمد و اعتراض امام عزیز سبب تبعید ایشان شد.
 
وی تصریح کرد: عزت و حیا در سایه مبارزه به وجود می‌آید و اولین گام در مبارزه اراده است که آمریکا همواره بدنبال گرفتن اراده ملت مبارز ایران در برابر خود است که با شکست مواجه می‌شود.
 
انتهای پیام/
