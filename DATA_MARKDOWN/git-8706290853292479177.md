
# Διάσωση 62 μεταναστών σε Κω, Σαμοθράκη και Χίο

Published at: **2019-11-03T14:06:00+00:00**

Author: ****

Original: [enikos.gr](http://www.enikos.gr/society/681980/diasosi-62-metanaston-se-ko-samothraki-kai-chio)

Στον εντοπισμό και τη διάσωση συνολικά 62 μεταναστών σε Κω, Σαμοθράκη και Χίο προχώρησαν σήμερα το πρωί άνδρες του Λιμενικού.
Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή νότια της περιοχής “ΑΓΙΟΣ ΦΩΚΑΣ” στην Κω, μηχανοκίνητη λέμβο με 13 αλλοδαπούς.
Υπό το συντονισμό του Ενιαίου Κέντρου Συντονισμού Έρευνας και Διάσωσης του Λιμενικού Σώματος – Ελληνικής Ακτοφυλακής, το πλήρωμα του ανωτέρω σκάφους προέβη στην ασφαλή περισυλλογή και διάσωση των εν λόγω αλλοδαπών, οι οποίοι μεταφέρθηκαν στον επιβατικό λιμένα Κω, ενώ συνελήφθη εξ αυτών ο 30χρονος χειριστής της λέμβου. Προανάκριση διενεργείται από το Λιμεναρχείο Κω.
Αντίστοιχα στη Σαμοθράκη εντοπίστηκαν 31 μετανάστες. Συγκεκριμένα, περιπολικό σκάφος Λ.Σ.-ΕΛ.ΑΚΤ. εντόπισε στη θαλάσσια περιοχή ανατολικά των ακτών της Σαμοθράκης, πνευστή μηχανοκίνητη λέμβο.
Υπό το συντονισμό του Ενιαίου Κέντρου Συντονισμού Έρευνας και Διάσωσης του Λιμενικού Σώματος – Ελληνικής Ακτοφυλακής, το πλήρωμα του ανωτέρω σκάφους προέβη στην ασφαλή περισυλλογή και διάσωση των εν λόγω αλλοδαπών, οι οποίοι μεταφέρθηκαν στο λιμένα Αλεξανδρούπολης. Προανάκριση διενεργείται από το Κεντρικό Λιμεναρχείο Αλεξανδρούπολης.
Τέλος, 18 μετανάστες εντοπίστηκαν σε λέμβο στη θαλάσσια περιοχή της Χίου. Μεταφέρθηκαν στο λιμένα Χίου, ενώ προανάκριση διενεργείται από το Κεντρικό Λιμεναρχείο Χίου.
