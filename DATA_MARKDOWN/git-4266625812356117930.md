
# У Пентагоні закликали Україну до посилення цивільного контролю над ЗСУ

Published at: **2019-11-06T19:06:00+00:00**

Author: ****

Original: [ZIK.UA](https://zik.ua/news/2019/11/06/u_pentagoni_zaklykaly_ukrainu_do_posylennya_tsyvilnogo_kontrolyu_nad_zsu_1685345)


        Заступник помічника міністра оборони США Лора Купер закликала Україну до посилення цивільного контролю над ЗСУ, прозорості та підзвітності процесу військових закупівель та військово-промислового комплексу.
      
Як повідомляє пресслужба Ради національної безпеки та оборони, про це йшлося під час розмови з представником США секретаря РНБО Олексія Данілова.
Зокрема, заступник помічника міністра оборони США Лора Купер наголосила на важливості реалізації положень закону України про національну безпеку у частині посилення цивільного контролю над Збройними Силами, посилення прозорості та підзвітності процесу військових закупівель, покращення підзвітності та прозорості військово-промислового комплексу.
На що Олексій Данілов відповів, що Україна зацікавлена у реформуванні своєї оборонної промисловості відповідно до кращих західних стандартів. "Наша стратегічна мета полягає у тому, щоб вітчизняна оборонна промисловість могла ефективно забезпечувати Збройні Сили необхідним озброєнням та ресурсами", – сказав він.
Також секретар РНБО України висловив вдячність США за підтримку незалежності та територіальної цілісності нашої країни. "Допомога США є критично важливою для захисту України від російської агресії", – сказав він.
Сторони також обговорили реформи у секторі безпеки і оборони України. Лара Купер наголосила на беззастережній підтримці України в реформуванні цього сектору з боку всіх урядових інституцій США, та окреслила основні пріоритети відповідної допомоги.
Раніше повідомлялося, що секретар Ради національної безпеки та оборони Олексій Данілов отримав ще одну посаду. Президент України Володимир Зеленський призначив його керівником Національного координаційного центру кібербезпеки.
