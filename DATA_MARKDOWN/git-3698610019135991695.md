
# У профільних відомствах вважають, що повноваження Нацради щодо ліцензій повинні бути розширені

Published at: **2019-11-02T14:55:00+00:00**

Author: ****

Original: [DT.ua](https://dt.ua/UKRAINE/u-profilnih-vidomstvah-vvazhayut-scho-povnovazhennya-nacradi-schodo-licenziy-povinni-buti-rozshireni-328222_.html)

У Нацраді з питань телебачення і радіомовлення та РНБОУ вважають, що слід розширити повноваження Нацради щодо призупинення або анулювання дії ліцензій у разі закликів до повалення конституційного ладу та розпалювання ворожнечі. Про це пишуть у статті для DT.UA оглядачі відділу міжнародної політики Володимир Кравченко і Тетяна Силіна.
Автори вказують, що наглядовий і регуляторний держорган у сфері телерадіомовлення має обмежені можливості при захисті інформаційного простору України. Часто саме йому пред'являють вимоги покласти край російській інформаційній агресії, заборонивши ті чи інші телеканали, радіостанції і сайти. Однак чинне законодавство не дозволяє Нацраді позбавляти мовників ліцензій. Це може зробити тільки суд, сам же регулятор має можливість винести лише попередження або накласти штраф.
В умовах гібридної війни зазначене положення законодавства ускладнює завдання держави захистити власний інформпростір. Тому як у самій Нацраді, так і РНБОУ вважають, що слід розширити повноваження Нацради щодо призупинення або анулювання дії ліцензій у разі порушень статті 6 закону про телебачення і радіомовлення, зокрема, закликів до повалення конституційного ладу, розпалювання ворожнечі.
Водночас відомий медіаексперт та шеф-редактор інтернет-видання "Детектор медіа" Наталія Лігачова вважає, що цьому відомству цілком достатньо нинішніх повноважень, а у законодавстві слід чітко прописати норми, які регулювали б діяльність масмедіа в умовах російсько-української війни. Адже розширення повноважень цього органу може використовуватися владою для боротьби з неугодними і опозиційними ЗМІ.
Детальніше про проблеми інформаційної безпеки України читайте у матеріалі Володимира Кравченка і Тетяни Силіної "Замість розмов із телевізором" у тижневику "Дзеркало тижня. Україна".
