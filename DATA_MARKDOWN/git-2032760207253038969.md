
# Samica orangutana, ktorej súd priznal štatút osoby, si zvyká na nový domov

Published at: **2019-11-07T21:35:05+00:00**

Author: **Webnoviny**

Original: [Denník politika](http://dennikpolitika.sk/archiv/89006)

7.11.2019 (Webnoviny.sk) – Tridsaťtriročnú orangutaniu samicu Sandru, ktorej v roku 2015 súdne priznali štatút osoby a z toho vyplývajúce práva, presťahovali tento týždeň do nového domova, Centra pre ľudoopy vo Wauchule na Floride. Sandra tu bude žiť spolu s 21 ďalšími orangutanmi a 31 šimpanzmi, z ktorých väčšinu zachránili z cirkusov či z iných zariadení, kde ich držali v neľudských podmienkach. Ako vo štvrtok pre agentúru The Associated Press (AP) povedala riaditeľka floridského Centra pre ľudoopy Patti Ragan, Sandra je „veľmi milá a zvedavá“ a postupne sa zžíva so svojím novým domovom.
Sandra sa narodila, pôvodne pod menom Marisa, 14. februára 1986 v zoologickej záhrade vo východonemeckom Rostocku. V roku 1999 ju premiestnili do zoologickej záhrady v argentínskej metropole Buenos Aires, kde ju premenovali na Sandru.
V roku 2015, po sťažnostiach na zlé zaobchádzanie s ňou, sa Sandra dostala na titulky svetových médií vďaka rozsudku argentínskej sudkyne Eleny Liberatori, ktorá jej ako historicky prvému zvieraťu pridelila status „osoby iného ako ľudského pôvodu„, s čím sa viaže aj to, že ako osoba sa stáva aj „predmetom práv„.
Sandra má zatiaľ jedného potomka, samicu Gembiru, ktorá sa jej narodila v roku 1999. Akékoľvek pokusy pracovníkov zoo o zabezpečenie jej ďalšieho potomstva však doteraz zlyhávali.
Naposledy sa ju pokúšali spáriť s orangutanom Maxom, Sandra však oňho nejavila záujem a namiesto pobytu v spoločnom príbytku väčšinu času vysedávala vonku – dokonca aj vtedy, keď pršalo či snežilo.
Viac k témam: orangutanZdroj: Webnoviny.sk – Samica orangutana, ktorej súd priznal štatút osoby, si zvyká na nový domov © SITA Všetky práva vyhradené.
