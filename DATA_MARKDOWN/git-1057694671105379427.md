
# Πλαφόν στις ηλεκτρονικές αποδείξεις: Τι αλλάζει στο όριο που πρέπει να συγκεντρωθεί

Published at: **2019-11-05T05:30:42+00:00**

Author: **e-αποδείξεις**

Original: [News.gr](https://www.news.gr/oikonomia/article/2019770/plafon-stis-ilektronikes-apodixis-ti-allazi-sto-orio-pou-prepi-na-sigkentrothi.html)

Ανώτατο πλαφόν στις ηλεκτρονικές συναλλαγές που θα πρέπει να διενεργούν από το 2020 όλοι οι φορολογούμενοι εξετάζει να βάλει το υπουργείο Οικονομικών. Σύμφωνα με πληροφορίες, το όριο αυτό αναμένεται να οριστεί στις 20.000 ευρώ δηλαδή χαμηλότερα από το  πλαφόν των 34.000 ευρώ που ισχύει σήμερα.
Το ποσό των 20.000 ευρώ αντιστοιχεί σε εισόδημα ύψους 66.700 ευρώ. Αυτό σημαίνει ότι οι φορολογούμενοι με ετήσια εισοδήματα που δεν υπερβαίνουν τις  66.700 ευρώ θα πρέπει να διενεργούν ηλεκτρονικές συναλλαγές που αντιστοιχούν στο 30% του εισοδήματός τους ενώ όσοι διαθέτουν μεγαλύτερα εισοδήματα θα πρέπει να  e-αποδείξεις τουλάχιστον 20.000 ευρώ. Για παράδειγμα φορολογούμενος με ετήσιο εισόδημα 80.000 ευρώ θα πρέπει να εμφανίσει αποδείξεις με ηλεκτρονικό χρήμα ύψους  20.000 ευρώ και όχι 24.000 ευρώ, ποσό που αντιστοιχεί στο 30% του εισοδήματός του.
Σήμερα, οι ηλεκτρονικές πληρωμές κλιμακώνονται από 10% ως 20% ανάλογα με το  ύψος του εισοδήματος, ενώ η σχετική υποχρέωση βαραίνει μόνο μισθωτούς, συνταξιούχους και αγρότες.  Από την Πρωτοχρονιά όλα αλλάζουν, καθώς οι e- δαπάνες αποσυνδέονται από το αφορολόγητο και στο  κυνήγι τους μπαίνουν όλοι οι φορολογούμενοι, αφού όλα τα εισοδήματα, απ’ όλες τις πηγές, θα προστίθενται και το 30% του συνολικού εισοδήματος θα πρέπει να καλύπτεται από ηλεκτρονικές πληρωμές.
Οι φορολογούμενοι που δεν θα καταφέρουν το επόμενο έτος να συλλέξουν ηλεκτρονικές αποδείξεις ίσες με το 30% του εισοδήματός τους ή τουλάχιστον αποδείξεις ύψους 20.000 ευρώ για όσους έχουν εισόδημα από 67.000 ευρώ και άνω θα βρεθούν αντιμέτωποι με την πληρωμή έξτρα φόρου 22% στο ποσό των e-αποδείξεων που θα λείπουν. Για παράδειγμα φορολογούμενος με ετήσιο εισόδημα 30.000 ευρώ θα είναι υποχρεωμένος το 2020 να διενεργήσει ηλεκτρονικές συναλλαγές 9.000 ευρώ. Αν δεν τα καταφέρει και εμφανίσει e-αποδείξεις ύψους 7.000 ευρώ, στη διαφορά των 2.000 ευρώ (9.000-7.000) θα πληρώσει έξτρα φόρο 440 ευρώ.
Σημειώνεται ότι η λίστα με τις e-αποδείξεις περιλαμβάνει σχεδόν τα πάντα. Από τα είδη του σούπερ μάρκετ, τους λογαριασμούς για ηλεκτρικό ρεύμα, ύδρευση, σταθερή και κινητή τηλεφωνία, καύσιμα, πετρέλαιο θέρμανσης, κοινόχρηστα, ασφάλιστρα αυτοκινήτου, επισκευές κατοικιών, ανταλλακτικά αυτοκινήτων.  Ελάχιστες είναι οι δαπάνες που εξαιρούνται: τα ενοίκια, δόσεις δανείων, τα τέλη κυκλοφορίες, αγορές ακινήτων, αυτοκινήτων, σκαφών αναψυχής, πληρωμή φόρων, αγορές μετοχών.
