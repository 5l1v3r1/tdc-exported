
# ముందు బీఎస్‌-6 పెట్రోల్‌ కార్లు తెస్తాం : ఆడీ

Published at: **2019-11-03T23:20:38+00:00**

Author: ****

Original: [Andhrajyothy](https://www.andhrajyothy.com/artical?SID=945483)

ADVT
న్యూఢిల్లీ: జర్మనీ లగ్జరీ కార్ల కంపెనీ ఆడీ.. బీఎస్‌-6 నిబంధనలకు అనుగుణంగా ఉన్న పెట్రోల్‌ కార్లనే ముందు మార్కెట్లోకి తీసుకురావాలనుకుంటోంది. అంతేకాకుండా ప్రత్యామ్నాయ ఇంధన టెక్నాలజీతో కూడిన వాహనాలకు ప్రాధాన్యం ఇస్తామని చెబుతోంది. ఈ నేపథ్యంలో పూర్తిగా డీజిల్‌ ఇంజన్ల నుంచి వైదొలగే అవకాశం లేదని అంటోంది. ఇటీవలే కంపెనీ ఎనిమిదోతరం ఏ6 సెడాన్‌ను మార్కెట్లోకి తెచ్చింది. ఇందులో హైబ్రిడ్‌ టెక్నాలజీ ఉంది. రానున్న కాలంలో మరిన్ని హైబ్రిడ్స్‌, ప్లగ్‌ ఇన్‌ హైబ్రిడ్‌ వాహనాలను మార్కెట్లోకి తీసుకురావాలనుకుంటోంది. ‘‘అన్ని మోడళ్లలోనూ బీఎ్‌స-6తో కూడిన పెట్రోల్‌ కార్లను తెస్తాం.
 అయితే డీజిల్‌ కార్లు పూర్తిగా ఉండవని చెప్పలేం’’ అని ఆడీ ఇండియా హెడ్‌ బల్బిర్‌ సింగ్‌ ధిల్లాన్‌ తెలిపారు. రానున్న కాలంలో పెట్రోల్‌ కార్లతోపాటు ఎలక్ట్రిక్‌ కార్లను కూడా తీసుకువస్తామన్నారు. వచ్చే ఏడాది ఏప్రిల్‌ నుంచి బీఎస్‌-6 నిబంధనలు అమల్లోకి రానున్న విషయం తెలిసిందే ఈ నిబంధనలు అమల్లోకి వచ్చిన తర్వాత డీజిల్‌ వాహనాలను విక్రయించమని ఇప్పటికే మారుతీ సుజుకీ, రెనో కంపెనీలు ప్రకటించాయి. భవిష్యత్‌ ఎలక్ర్టిక్‌, హైబ్రిడ్‌ వాహనాలదే కాబట్టి డీజిల్‌ టెక్నాలజీ నుంచి వైదొలగనున్నట్టు ఇంతకు ఆడీ కూడా పేర్కొంది. మైల్డ్‌ హైబ్రిడ్స్‌, ప్లగ్‌ ఇన్‌ హైబ్రిడ్స్‌ వంటి టెక్నాలజీలపై కూడా దృష్టిసారించాల్సిన అవసరం ఉందని, ఇతర టెక్నాలజీలపై కూడా తాము ప్రయోగం చేస్తామని ధిల్లాన్‌ తెలిపారు.
