
# אנרג'יאן: פוטנציאל ההפקה של מאגר כריש צפון גדל ב-20%

Published at: **2019-11-04T00:00:00+00:00**

Author: **ליאור גוטמן**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773012,00.html)

חברת אנרג'יאן דיווחה היום (ב) על שיפור בפוטנציאל הפקת הגז במאגר כריש. על פי הנתונים החדשים, שנולדו לאחר עיבוד נתוני הקידוחים שבוצעו שם בשנה האחרונה, אנרג'יאן מדווחת שטווח הפקת הגז האפשרי רשם רף עליון חדש והוא 1.8 TCF (טריליון רגל מעוקב), זאת לעומת רף עליון קודם של כ-1.5 TCF, שיפור אפשרי של 20%. הקידוח בוצע כ-700 מטרים צפונית לנקודת הקידוח בכריש צפון ובעומק של 4,800 מטר. הקידוח הנוכחי הוא קידוח האקספלורציה הראשון שבוצע בישראל מאז שנת 2013, והוא בוצע על ידי חברת Drilling Stena ובאמצעות ספינת הקידוח Stena DrillMAX. מה דעתך על מניית אנרג'יאן:

        לדף מניית אנרג'יאן
      
הנתונים מצטרפים לנפח גז מוכח של כ-TCF 2.4 (כ-68 מיליארד מ"ק) ו-33 מיליון חביות נוזלים - הכמות המיוחסת למאגרים כריש ותנין שאנרג'יאן מחזיקה, מה שמאשר לטענתה את ההערכות הקודמות לגבי היקף משאבים גדול שמחזיקה אנרג'יאן בשדות כריש ותנין ביחס לכמות המקורית (לפני הגילוי בכריש צפון). "תוצאות אלה מחזקות את ההיתכנות להבשלת ההסכם עם תחנת הכח IPM באר טוביה לכדי הסכם מחייב. לאחרונה חתמה החברה גם על מזכר הבנות עם MRC, הזוכה בתחנת הכח אלון תבור, במסגרת המכרז של חברת החשמל", סיכמו בחברה.
תגלית כריש צפון תפותח באמצעות חיבור (Tie Back) לאסדה צפה של אנרג'יאן, שנבנית בימים אלה בסין ובסינגפור על פי הבאר במאגר כריש – ובמרחק של כ-90 ק"מ מן החוף, מערבית לחיפה. האסדה צפויה להיות בעלת יכולת הזרמה של מיליארד מ"ק לשנה. בשנתיים החולפות חתמה החברה חוזים למכירה של BCM 4.7 של גז טבעי (שנתי), מה שמשאיר קיבולת פנויה של כ-BCM 3.3 באסדת הטיפול הצפה (FPSO), לטובת הפקה וטיפול יעילים וכלכליים של גז מכריש צפון וממאגרים עתידיים.
אנרגי'אן נסחרת בבורסות בישראל ובלונדון ואמורה להשלים עוד השנה את רכישת נכסי חברת האנרגיה האיטלקית אדיסון בעלות של כ-865 מיליון שקל. לאחרונה השלימה החברה את מכירת נכסי אדיסון שאמורים לעבור אליה וממוקמים בים הצפוני לידי חברת נפטון וזאת בעבור כ-250 מיליון דולר. "זוהי תוצאה מצוינת, המאשרת את ההערכות הראשוניות לגבי כריש צפון ומגדילה את כמות הגז במאגרים ב-BCM 25 ו-34 מיליון חביות נפט. נמשיך בשיווק הגז בשוק המקומי והאזורי. עוד בעתיד הקרוב ימוקדו מאמצי החברה בסגירת העסקה לרכישת פעילות הגז והנפט של אדיסון, זאת במקביל לפיתוח כריש", כך לדברי מתיוס ריגס, מנכ"ל אנרג'יאן. 
