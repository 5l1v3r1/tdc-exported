
# Helt til kort

Published at: **2019-11-07T07:30:00+00:00**

Author: **H9**

Original: [Aftenbladet](https://www.aftenbladet.no/meninger/i/JoXq0m/helt-til-kort)

– Jeg sto nemlig i butikken, og så virket ikke kortet. Den kjekke damen sa at det gikk ut 31. oktober. Det var jo greit det var nærbutikken, som har sett meg både i pysjamasbukse og uten sminke, så jeg kunne betale med vipps. Men så virket ikke vippsen heller, fordi det andre kortet mitt heller ikke virket. Heldigvis hadde jeg et tredje kort. Men kortet som var utgått, skulle jeg ikke ha fått et nytt?
– Jo, og det har vi sendt ut i posten for mange uker siden.
– Men jeg har stående beskjed om at dere aldri skal sende kort i posten til meg. Det er så mange tyverier. Jeg vil hente mine kort i banken.
– Jaaveeel? Det skal jeg skrive ned her.
– Igjen. Skrive ned igjen. Jeg har bedt om dette hvert år i mange år. Dere har bare fått det til én gang.
– Men sier du at du ikke har fått kortet vi sendte? Da sperrer vi det, og bestiller et nytt. Sånn. Da var det gjort.
– Men Visa-kortet som jeg klippet i to da jeg fikk det nye? Hvorfor virker ikke det nye kortet? Ikke kredittkortet, som dere for øvrig også sendte i posten, selv om dere ikke skulle, men det andre.
– Vi har bare sendt ett kort. Du har klippet Visa-kortet som går ut neste år.
...
Hallo? Går det greit med deg?
– Oi. Da har jeg kun kredittkortet. For dere har sperret felleskortet, som jeg altså trodde var mitt kort. Det forklarer forresten hvorfor det var så mye penger på min konto og nesten tomt på det andre...
– Da bestiller vi et nytt Visa-kort. Det sender vi deg ...
– Nei. Ikke sende. IKKE sende.
– Jaaveeel? Det skal jeg skrive ned her...
Dagen etter. Det er krøll med busskortet. Og parkeringsselskapet. Begge melder om at kortet har gått ut. Selv om dette var på kortet som altså går ut neste år og som eksisterte virtuelt, selv om det ble klippet rent fysisk, men som nå uansett var i ny bestilling. Trygt til banken.
Så tikker det inn en sms. "Hei. Da er bankkortet ditt på vei i posten, så vi håper du blir fornøyd. Du vil normalt motta kortet i løpet av en uke."
Hun mumler. Så går hun i kjøkkenskuffen og finner frem kontanter.
