
# Φονικές πλημμύρες σαρώνουν τη Σομαλία

Published at: **2019-11-01T22:02:57+00:00**

Author: ****

Original: [News.gr](https://www.news.gr/kosmos/article/2016149/fonikes-plimmires-saronoun-ti-somalia.html)

Σφοδρές βροχοπτώσεις ήταν αιτία να χάσουν τη ζωή τους τουλάχιστον 10 άνθρωποι και να εκτοπιστούν περισσότεροι από 270.000 στη Σομαλία, να καταστραφούν υποδομές και πόροι διαβίωσης στη χώρα αυτή που βρίσκεται στο Κέρας της Αφρικής, ανακοίνωσαν σήμερα τα Ηνωμένα Έθνη.
Η ανατολική Αφρική δοκιμάζεται από ισχυρές βροχοπτώσεις και πλημμύρες που αναγκάζουν οικογένειες να εγκαταλείψουν τις εστίες τους, σύμφωνα με το Αθηναϊκό Πρακτορείο Ειδήσεων.
Το φαινόμενο «Δίπολο» του Ινδικού Ωκεανού, το ινδικό αντίστοιχο του Ελ Νίνιο στον Ειρηνικό Ωκεανό, βρίσκεται στο ισχυρότερο σημείο του από το 2006, ανακοίνωσε σήμερα η εμπορική συμμαχία οκτώ χωρών της Ανατολικής Αφρικής, γνωστή ως Διακυβερνητική Αρχή για την Ανάπτυξη.
«Σε αυτή την κατάσταση, θερμές και υγρές μάζες αέρα προς τη δυτική ενδοχώρα αυξάνουν την πιθανότητα βροχοπτώσεων στις χώρες της Ανατολικής Αφρικής», δήλωσε.
Μια τροπική καταιγίδα την ερχόμενη εβδομάδα αναμένεται να αυξήσει τις πλημμύρες. Οι βροχοπτώσεις θα συνεχιστούν μέχρι το τέλος της χρονιάς, σύμφωνα με την μετεωρολογική πρόβλεψη, και ανθρωπιστικές οργανώσεις προειδοποιούν για ασθένειες που μεταδίδονται από το νερό και για μαζικούς εκτοπισμούς.
«Περισσότερες βροχοπτώσεις από τις συνήθεις για την εποχή αναμένεται να συνεχιστούν τον Νοέμβριο και τον Δεκέμβριο, προκαλώντας περισσότερες πλημμύρες και συνθήκες για την πρόκληση ασθενειών», ανακοίνωσε η Διεθνής Επιτροπή Διάσωσης. «Η αποκατάσταση από τις καταστροφικές αυτές καιρικές συνθήκες ίσως διαρκέσει χρόνια».

        Φωτογραφία αρχείου
      
