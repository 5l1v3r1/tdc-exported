
# Γιούνκερ: Μη ρεαλιστική η πρόταση του Κόρμπιν για επαναδιαπραγμάτευση του Brexit

Published at: **2019-11-05T23:26:00+00:00**

Author: ****

Original: [enikos.gr](http://www.enikos.gr/international/682536/giounker-mi-realistiki-i-protasi-tou-kormpin-gia-epanadiapragmate)

Σε συνέντευξή του στο BBC ο απερχόμενος πρόεδρος της Κομισιόν Ζαν Κλοντ Γιούνκερ έκρινε ότι η πρόταση του επικεφαλής της αντιπολίτευσης στη Βρετανία Τζέρεμι Κόρμπιν να διαπραγματευτεί μια νέα συμφωνία για την έξοδο της Βρετανίας από την ΕΕ δεν είναι «ρεαλιστική».
Ενόψει των βουλευτικών εκλογών της 12ης Δεκεμβρίου, ο ηγέτης των Εργατικών υπόσχεται ότι σε περίπτωση νίκης του, θα διαπραγματευτεί μια νέα συμφωνία αποχώρησης με τις Βρυξέλλες, την οποία θα θέσει σε δημοψήφισμα με εναλλακτική την παραμονή στην ΕΕ.
«Δεν θα βρίσκομαι πλέον στο πόστο, θα πρέπει η επόμενη Επιτροπή να αποφασίσει εάν ναι ή όχι θα υπάρχει κάποιο περιθώριο ελιγμών για μια νέα συμφωνία, όμως ειλικρινά, δεν πιστεύω ότι είναι μια ρεαλιστική προσέγγιση», τόνισε ο Ζαν Κλοντ Γιούνκερ στη συνέντευξη που παραχώρησε στο BBC.
To Brexit, που έχει αναβληθεί ήδη τρεις φορές, είναι προγραμματισμένο για την 31η Ιανουαρίου του 2020. Σύμφωνα με τον Γιούνκερ, τότε η Βρετανία θα αποχωρήσει από την ΕΕ: «Πρόκειται για μια πολύ μακρά ιστορία που πρέπει να έχει κάποιο τέλος», κατέληξε.
Πηγή: ΑΠΕ-ΜΠΕ
