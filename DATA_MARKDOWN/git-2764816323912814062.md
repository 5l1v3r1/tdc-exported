
# Programu Windows Insider chybí vedoucí, zato se ruší kanál Skip ahead

Published at: **2019-11-06T18:21:16+00:00**

Author: **Petr Urban**

Original: [Cnews.cz](https://www.cnews.cz/windows-insider-kanal-skip-ahead-zrusen/)


        VŠECHNY FOTOGRAFIE
      
Možná jste zaznamenali, že nedávno roli vedoucí programu Windows Insider opustila Dona Sarkar, která našla jinou pozici ve firmě. Ke stanovení nástupce či nástupkyně zatím nedošlo, zato dochází k určitému zjednodušení programu Insider. Microsoft totiž ruší kanál Skip ahead. Představen byl až jako poslední a s určitým odstupem od ostatních.
Skip ahead vznikl v létě 2017 a Microsoft do něj vždycky uvolňoval první raná sestavení určená pro veřejnost, a to ještě v době, kdy dobíhalo testování předchozí nové hlavní verze Windows 10. Jednalo se o sestavení, která zpravidla nenabízela žádné funkční novinky, protože se vývojový tým vrtal v jádře. Tím spíše mohla být nestabilní vyvstávala logická otázka: proč se jimi vůbec zaobírat?
Pokud jste si nějaké důvody našli, neznamená to ale, že je tomuto typu testování konec. Microsoft má totiž okruhů pro tyto účely dostatek a vinou zvláštních okolností nám letos ukázal, jak by mohl vypadat nový řád. Ve chvíli, kdy už bude nová hlavní verze z větší části hotová, může ji přesunout do Slow ringu a Fast ring nechat vyhrazený právě čerstvým sestavením další vývojové větve.
Jak to ale reálně bude, se musíme nechat překvapit. Pokud jste byli připojeni ke kanálu Skip ahead, budete automaticky převedeni do Fast ringu.
Spolu s výše uvedenou změnou Microsoft oznámil dostupnost Windows 10 Insider Preview build 19018. Tedy ve Fast ringu. Novinky kromě oprav spočívají v doplnění předpřipravených hledání na síti, která by podle Microsoftu mohla být užitečná. Jedná se o informace o počasí, nových filmech, zprávách a shrnutí vybraných důležitých událostí daného dne, které se odehrály v historii.
Pokud budete mít zájem i o tyto informace, klepnete na jedno z nových tlačítek a akce bude provedena. Najdete je v prostředí pro vyhledávání. Aktuálně si novinky mohou osahat jen v USA, chystá se ale rozšíření do dalších zemí. Funkce se pak objeví i ve starších řadách Desítek, a to od verze 1809. Pro upřesnění: výsledky se neotevírají v prohlížeči, Bing je zpracuje přímo v prostoru pro vyhledávání.
Zdroj: Windows Experience Blog

        VŠECHNY FOTOGRAFIE
      
