
# ‘Kardeşim de okusun'

Published at: **2019-11-02T15:14:34+00:00**

Author: ****

Original: [OLAY](https://www.olay.com.tr/kardesim-de-okusun-213948h.htm)

Yıldırım Mesleki ve Teknik Anadolu Lisesi öğrencileri, ‘‘Kardeş Okul Projesi'' kapsamında başlattıkları yardım kampanyasıyla Büyükorhan Kınık Ortaokulu öğrencilerini sevindirdi. Örnek bir sosyal sorumluluk çalışmasına imza atan liseliler, ‘‘Ben okuduysam kardeşim de okusun'' diyerek, ortaokul öğrencileri için aldıkları kırtasiye malzemeleri ile kıyafetleri Büyükorhan'a yolladı. Hediyeleri görünce mutlu olan öğrenciler, liseli gençlere teşekkür etti.Yardım kampanyası kapsamında Büyükorhan'da ‘Mesleki Tanıtım Günü' de düzenlendi. Etkinliğe; dağ yöresinde yetişmiş avukat, girişimci, mühendis ve okul müdürü gibi çeşitli meslek dallarından kişiler katıldı. Mesleki ve hayat tecrübelerini köy okulundaki minik öğrencilerle paylaşan davetiler, gençleri gelecek konusunda da motive etti.

        ÖĞRETMENLERE TEŞEKKÜR...
      
Yıldırım Mesleki ve Teknik Anadolu Lisesi Müdürü Ömer Yılmaz, ‘paylaştıkça dünya güzelleşecek' sloganıyla yaklaşık bir ay boyunca öğrenci kardeşleri için yardım toplayan liselilerin örnek bir davranış sergilediğini söyledi. ‘Mesleki Tanıtım Günü' etkinliğinde ise bu bölgeden yetişmiş meslek mensupları ile Kınık Ortaokulu öğrencilerini bir araya getirdiklerini belirten Yılmaz, ‘‘Dağ yöresindeki öğrencilerimiz arasından geleceğin doktor, mühendis, avukat ve öğretmenler çıkmasına vesile olmak istiyoruz. Kardeş okul projemizi başarıyla yöneten öğretmen ve öğrencilerime teşekkür ediyorum'' dedi.

        DAĞDER'DEN 303 BURS...
      
DAĞDER Başkanvekili Ali Altınoğlu ise şöyle konuştu: ‘‘Derneğimiz, yöremize yönelik sosyal ve kültürel bir çok çalışma yapmaktadır. Önemsediğimiz çalışmaların başında ise eğitim ile ilgili yaptığımız projeler gelmektedir. Bu sene 303 üniversite öğrencimize burs vermekteyiz. Geleceğimiz olan öğrenci kardeşlerimiz ile bir araya gelerek meslek tanıtımı çalışmasına destek verdik. Gençlerimizin gözlerindeki umut ışığı bizi heyecanlandırdı.''
