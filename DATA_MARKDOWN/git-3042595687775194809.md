
# - Nav-brukerne neppe moralsk uskyldige

Published at: **2019-11-05T09:39:48+00:00**

Author: **Arnhild Aass Kristiansen**

Original: [Dagbladet.no](https://www.dagbladet.no/nyheter/nav-brukerne-neppe-moralsk-uskyldige/71784261)

Arbeids og sosialminister Anniken Hauglie (H) forklarer seg i dag om Nav-skandalen i Stortinget.
Minst 36 personer er dømt til fengsel og 2400 personer har måttet betale tilbake Nav-støtte som følge av at Nav har praktisert EØS-reglementet feil.
I et langt innlegg på Facebook, stiller Senterpartiets Geir Pollestad imidlertid spørsmål ved om Nav-brukerne som er rammet, er helt uskyldige:
Han skriver at han går ut fra at Nav har informert om regelverket, slik Nav har forstått det, til de som mottok ytelsene.
- Da har altså de som har mottatt ytelsene brutt det vilkåret NAV har stilt. NAV har riktignok ikke hatt lov å stille vilkåret, men det er ikke grunn til å tro at trygdemottakerne har vært klar over, skriver han, og fortsetter:

        «Det er neppe grunnlag for straff, men helt moralsk uskyldig er man jo ikke.»
      
Overfor Nationen utdyper han hva han mener:
– Selvsagt skal du ikke straffes hvis det ikke finnes gyldige regler som forbyr det man har gjort. Mitt budskap med dette er at de har gått på tvers av informasjonen de har fått om hvilke regler som gjelder. De har egentlig brutt regler som ikke er gyldige. Den onde hensikt ligger jo fortsatt i sakene, sier Pollestad til avisa.

        Han har ikke svart på Dagbladets henvendelse i saken.
      
I sitt innlegg presiserer Pollestad at saken er svært alvorlig, og ikke skulle skjedd.
- Det er all grunn til å mene at det er begått urett mot en rekke folk fra staten sin side. Sånn. Så trenger ingen å bruke tiden på å beskylde meg for å bestride saken og alvoret i den, skriver Sp-politikeren.
Han advarer likevel mot at dekningen av saken har vært ensrettet og mener den bør danne grunnlag for flere diskusjoner.
Han stiller spørsmål ved om den juridiske tolkningen som nå legge til grunn, at Nav ikke kunne stille disse kravene, virkelig er så klar.
Han mener saken også viser hvor mye makt EØS har i Norge, og kaller det et demokratisk problem.
Pollestad frykter at saken vil gjøre det vanskelig i framtida å utfordre EØS på andre områder.
