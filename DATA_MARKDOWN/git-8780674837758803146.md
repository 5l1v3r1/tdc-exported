
# സേതുക്കുട്ടിയമ്മ ക്ഷമിച്ചു; പക്ഷേ കേസുണ്ട്

Published at: **2019-11-02T07:43:00+00:00**

Author: **മനോരമ ലേഖകൻ**

Original: [ManoramaOnline](https://localnews.manoramaonline.com/thiruvananthapuram/local-news/2019/11/02/thiruvananthapuram-ksu-black-flag-show-against-minister-balan.html)

തിരുവനന്തപുരം∙വാളയാർ സംഭവത്തിൽ പ്രതിഷേധിച്ചു മന്ത്രി എ.കെ.ബാലന്റെ വാഹനത്തിനു നേരെ കെഎസ്‌യു പ്രവർത്തകർ കരിങ്കൊടി വീശി. ഈ സമയം പൊലീസും പ്രതിഷേധക്കാരും തമ്മിലുണ്ടായ സംഘർഷത്തിനിടെ നിലത്തു വീണു വഴിയാത്രക്കാരിയുടെ കൈക്കു പരുക്കേറ്റു. ഇവരെ ജനറൽ ആശുപത്രിയിൽ പ്രവേശിപ്പിച്ചു. കെഎസ്‌യു സംസ്ഥാന ജനറൽ സെക്രട്ടറി കല്ലമ്പലം നബീലിന്റെ നേതൃത്വത്തിലായിരുന്നു പ്രതിഷേധം.
പ്രതിഷേധത്തിനു നേതൃത്വം നൽകിയ മൂന്നുപേരെ പൊലീസ് പിടികൂടി ജാമ്യത്തിൽ വിട്ടയച്ചു. ഇന്നലെ രാവിലെ 8നു മ്യൂസിയം റോഡിൽ അഞ്ചുപേർ ചേർന്നാണു മന്ത്രിയെ കരിങ്കൊടി കാട്ടിയത്. ഔദ്യോഗിക വാഹനത്തിൽ നിയമസഭയിലേക്കു പോകുകയായിരുന്നു മന്ത്രി. വാഹനവ്യൂഹത്തിനു നേരെ എടുത്തു ചാടാൻ ശ്രമിച്ച പ്രതിഷേധക്കാരെ വളരെ പണിപ്പെട്ടാണു പൊലീസ് മാറ്റിയത്.

        സേതുക്കുട്ടിയമ്മ ക്ഷമിച്ചു; പക്ഷേ കേസുണ്ട്
      
മനപൂർവം തള്ളിയിട്ടതല്ലല്ലോ, അവരോടു ക്ഷമിക്കാം–കെഎസ്‌യുവിന്റെ കരിങ്കൊടി പ്രതിഷേധത്തിനിടെ നിലത്തുവീണു പരുക്കേറ്റ പൗഡിക്കോണം സ്വദേശി സേതുക്കുട്ടിയമ്മ (66) ക്ഷമ ചോദിച്ചു വീട്ടിലെത്തിയ കോൺഗ്രസ് നേതാക്കളോട് പറഞ്ഞു. വാളയാർ സംഭവത്തിൽ പ്രതിഷേധിച്ചു മന്ത്രി എ.കെ.ബാലന്റെ വാഹനത്തിനു നേരെ കരിങ്കൊടി വീശാൻ  ഓടുമ്പോഴാണ് പ്രവർത്തകരിൽ ഒരാൾ സേതുക്കുട്ടിയമ്മയെ തട്ടിയിട്ടത്.
സംഭവം വിവാദമായതോടെയാണ് നേതാക്കൾ ക്ഷമ പറഞ്ഞത്. പരാതി ഇല്ലെന്നു സേതുക്കുട്ടിയമ്മ അറിയിച്ചതായി കെഎസ്‌യു നേതാവ് കല്ലമ്പലം നബീൽ പറഞ്ഞു. എന്നാൽ ഒരു കൂട്ടം ആളുകൾ തള്ളിയിട്ട് കയ്യൊടിച്ചെന്നാണു സേതുക്കുട്ടിയമ്മ പൊലീസിനു മൊഴി നൽകയത്. പരാതി ഉണ്ടെന്ന് അറിയിച്ചതോടെ  കെഎസ്‌യു നേതാക്കൾക്ക് എതിരെ കേസ് എടുത്തെന്നും പ്രശ്നം പരിഹരിച്ച വിവരം അറിയില്ലെന്നും മ്യൂസിയം എസ്ഐ പറഞ്ഞു. ഇന്നലെ രാവിലെ എട്ടിനു മ്യൂസിയം റോഡിൽ കോർപറേഷൻ ആസ്ഥാനത്തിനു മുന്നിലായിരുന്നു സംഭവം. ഇവിടെ അപേക്ഷ നൽകാൻ എത്തിയതാണ് സേതുക്കുട്ടിയമ്മ. ഫുട്പാത്തിലൂടെ നീങ്ങുന്നതിനിടെയാണ് ഇവരെ തള്ളിമാറ്റി പ്രവർത്തകർ ചാടിയിറങ്ങിയത്.
