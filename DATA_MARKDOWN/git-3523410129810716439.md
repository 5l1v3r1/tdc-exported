
# 
        تضعیف ساختار، مبارزه با فساد را در عراق و لبنان دشوار می‌کند
      

Published at: **2019-11-01T10:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637302/%D8%AA%D8%B6%D8%B9%DB%8C%D9%81-%D8%B3%D8%A7%D8%AE%D8%AA%D8%A7%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%B1%D8%A7-%D8%AF%D8%B1-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%AF%D8%B4%D9%88%D8%A7%D8%B1-%D9%85%DB%8C%E2%80%8C%DA%A9%D9%86%D8%AF)

به گزارش بولتن نیوز، جعفر قنادباشی کارشناس مسائل غرب آسیا درباره اظهارات اخیر مقام معظم رهبری مبنی بر پیگیری مطالبات به حق مردم لبنان و عراق در چارچوب ساختارهای قانونی این کشور گفت: دشمن، امنیت را به عنوان اساسی‌ترین و محوری‌ترین عامل در عراق و لبنان هدف گرفته است.
وی افزود: امنیت هم اکنون در دید مردم دو کشور عراق و لبنان ناپیدا است و با ایجاد عصبانیت و هیجانات فراوان مردم این دو کشور را از توجه به مقوله امنیت بازداشته است.
کارشناس مسائل غرب آسیا تصریح کرد: استکبار جهانی و ایادی منطقه‌ای آنها تلاش زیادی کردند تا با برنامه‌ریزی لازم و هزینه‌های فراوان مردم 2 کشور عراق و لبنان را بر مرکب عصبانیت و هیجانات سوار کرده و به سمت تخریب دو کشور سوق دهند.
قنادباشی گفت: دشمن تلاش زیادی کرده است تا با سواستفاده از موقعیت به وجود آمده ساختارهای سیاسی عراق و لبنان را تخریب کرده و این موضوع ارزشمند را از دو کشور مهم منطقه بگیرد. ضمن اینکه بنا دارد مهمترین دستاورد این دو کشور در سال‌های اخیر را نابود کرده و اجازه ایجاد آرامش را در دو کشور ندهد.
وی افزود: با آنکه بعد از ایجاد امنیت در عراق و لبنان ساختارهای سیاسی و حاکمیتی در این دو کشور برقرار شده است، اما به نظر می‌رسد که استکبار جهانی و رژیم صهیونیستی و دولت‌های مرتجع منطقه به دنبال نابودی این موضوعات هستند.
کارشناس مسائل غرب آسیا گفت: با آنکه برخی اصلاحات مربوط به انتخابات در قانون اساسی لبنان مورد بحث و بررسی قرار گرفته و تصویب شده است و به سمتی رفته‌اند که همه اقوام و طایف در این کشور مشارکت لازم را داشته باشند اما به نظر می‌رسد که این موضوع به هیچ وجه به مذاق دشمنان خوش نیامده و درصدد تخریب آن هستند.
قنادباشی افزود: از زمانی که ساختار سیاسی جدید در عراق با دموکراسی شکل گرفته است و مردم‌سالاری در این کشور برقرار شده است لذا دشمن تلاش کرده تا این ساختار را زیر سؤال برده و مشکلات این کشور را به ضعف در ساختارها مرتبط بداند.
وی گفت: مشکلات فعلی عراق فقط اقتصادی و باید براساس برنامه‌های اصولی و اساسی و اقدامات لازم در راستای فسادزدایی حل شود.
کارشناس مسائل غرب آسیا افزود: مردم عراق و لبنان که در مسیر مقابله با فساد هستند و بنا دارند تا با اجرای برنامه‌های راهبردی و محوری کشور خود را قوی‌تر کنند، باید بدانند که فقط براساس ساختار سیاسی فعلی که در اختیارشان است می‌توانند این موضوع را محقق کنند.
قنادباشی اظهار داشت: وقتی ناامنی در یک کشور ایجاد شود هیچ چیزی مصون نخواهد ماند و وقتی ناامنی با هرج و مرج شکل بگیرد دیگر نمی‌توان اقدامات سازنده در یک کشور را به عینه دید.
وی افزود: دشمن با ایجاد ناامنی و اغتشاش در دو کشور عراق و لبنان تمام تلاش خود را به کار گرفته تا هیچ برنامه‌ اقتصادی و اصلاحات لازم شکل نگیرد.
کارشناس مسائل غرب آسیا گفت: توصیه مقام معظم رهبری به مردم عراق و لبنان کاملاً دلسوزانه بوده و براساس تحلیل‌های واقع‌بینانه صورت گرفته است چرا که اقتدا عراق و لبنان بسیار مهم است و فرمایش‌های اخیر ایشان به منظور آن بوده است که مردم این دو کشور در تله‌های دشمن قرار نگیرند.
قنادباشی گفت: مردم عراق و لبنان باید بدانند که نباید اسیر برنامه‌های دشمن در افزایش هیجان شده و عصبانی شوند لذا تضعیف ساختار سیاسی و ایجاد ناامنی دسترسی مردم عراق و لبنان را به اهدافشان سخت‌تر خواهد کرد.
وی افزود: باید فهم و درک لازم از سوی دلسوزان این دو کشور مدنظر مردم عراق و لبنان ایجاد شود و آنها بدانند که عصبانیت‌ها منجربه از بین رفتن زیرساخت‌ها و برنامه‌های ضد فساد و اصلاحات واقعی خواهد شد.
