
# Нідерланди пропонували мені громадянство в обмін на свідчення, – Цемах

Published at: **2019-11-01T22:07:00+00:00**

Author: ****

Original: [ZIK.UA](https://zik.ua/news/2019/11/01/niderlandy_proponuvaly_meni_gromadyanstvo_v_obmin_na_svidchennya__tsemah_1681997)


        Колишній учасник збройного формування "ДНР" і підозрюваний у справі рейсу МН17 Володимир Цемах заявив, що Нідерланди пропонували йому громадянство в обмін на свідчення у справі про авіакатастрофу у 2014 році над Донбасом.
      
Про це він розповів в інтерв'ю колишньому головному редактору РІА Новини Україна Кирилу Вишинському, пише 24tv.ua.
За його словами, під час перебування в СІЗО у Києві його кілька разів допитували російськомовні слідчі з Нідерландів та Австралії. Колишній бойовик повідомив, що вони запропонували йому захист у разі дачі свідчень.
"Вони пропонували програму захисту свідків, пропонували громадянство і будиночок в Голландії...", – стверджує Цемах.
Також Цемах додав, що відмовився від пропозиції "з-за свого патріотизму".
У той же час вона підтвердив, що під час операції з його затримання у Сніговому українські силовики були обстріляні з міномета.
"З тієї сторони здійснили мінометний обстріл. Сказали, що будуть кидати п'ять хв. Мене почали везти в колясці, вони чомусь кинули шосту. Я кажу, напевно, відразу прикопайте", – заявив Цемах.
При цьому він заявив, що не вважає себе терористом, а навпаки – жертвою терору з боку України і думає судитися з нею в міжнародних судах.
Нагадаємо, 7 вересня Україна передала Росії фігуранта справи про збитий над Донбасом малайзійський "Боїнг" рейсу MH17 Володимира Цемаха згідно з умовами обміну полоненими.
Того ж дня з’явилася інформація, що прокуратура Нідерландів попросила РФ видати Цемаха. Росіяни це заперечили. 
