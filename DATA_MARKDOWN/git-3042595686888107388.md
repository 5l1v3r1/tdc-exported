
# Strammer Nav-skruen

Published at: **2019-11-04T09:19:57+00:00**

Author: **Jørgen Gilbrant**

Original: [Dagbladet.no](https://www.dagbladet.no/nyheter/strammer-nav-skruen/71778151)

Får du arbeidsavklaringspenger (AAP), sykepenger eller pleiepenger, kan du befinne deg hvor som helst innenfor EU og fortsatt motta stønaden. Det har blitt ettertrykkelig slått fast etter Nav- og rettsskandalen der minst 48 personer er uskyldig dømt etter å ha oppholdt seg i utlandet mens de mottar trygdeytelser.

        Men nå varsler lederen av arbeids- og sosialkomiteen på Stortinget, Erlend Wiborg, at arbeidet allerede er i gang med å stoppe hullet som har åpenbart seg i velferdsstaten.
      
- Vi må få lukket den åpningen i velferdssystemet som denne saken medfører, sier Wiborg til Dagbladet.
Wiborg skiller mellom varige og midlertidige ytelser. Mottar du uføretrygd eller alderspensjon, skal ikke staten legge seg opp i hvor du befinner deg. Men er du på en midlertidig ytelse, skal du befinne deg i Norge og jobbe hardt for å kjempe deg tilbake i jobb, er Frp-toppens budskap.
- Det skal ikke være sånn at man skal kunne ligge på stranda i Spania i stedet for å være hjemme og motta behandling eller omskolering. Det at folk kan befinne seg i lengre perioder i utlandet mens de går på AAP, tror jeg i aller høyeste grad bryter med folks rettferdighetssans. Jeg tror de aller fleste nordmenn støtter at vi hindrer dette, sier Wiborg.
Statsminister Erna Solberg (H) mener det er mulig å forene hensynet til arbeidslinja med den nye praksisen som følger i kjølvannet av Nav-skandalen, og tror ikke EU-regelverket vil føre til økt trygdeflukt.
- Vi er opptatt av at folk ikke skal være passive i ordningen med arbeidsavklaringspenger. Det skal være en arbeidsavklaring og en aktivitet, og da må du selvfølgelig være mer i Norge for å få det til, sa Solberg til Dagbladet fredag.

        Statsministeren sier regjeringen må sikre at de ulike ordningene fungerer etter hensikten, også etter at Nav-skandalen nå rulles opp.
      
- Ingen av disse ytelsene er i utgangspunktet passive ytelser. Dette er ytelser hvor vi forutsetter at du skal bidra til å bli frisk, komme i aktivitet og tilbake i arbeid, sier hun.
Erlend Wiborg derimot frykter at EØS-reglene nettopp skal gi økt trygdeeksport. Han varsler nå at Frp kommer til å ta et initiativ for å gjennomgå trygdeytelsene med tanke på å stramme inn.
Et forslag er å innføre oppmøteplikt, som han først lanserte i VG i helga.
- Går du på dagpenger eller er på arbeidsavklaring, er det i Danmark et krav om at du må kunne stille på jobb eller tiltak samme dag eller dagen etter. Vi ser nå på et system der man må være tilgjengelig på kort varsel hvis man går på trygdeordninger, sier Wiborg.

        Målet er å beskytte ordningen vi har i Norge. Hvis det blir fritt fram, frykter lederen av arbeids- og sosialkomiteen for velferdsordningene. Han trekker fram eksempler med litauere som jobber i Norge som får utbetalt en industriarbeiderlønn hjemme i form av barnetrygd og kontantstøtte.
      
- De aller fleste er heldigvis så friske at de kan stå opp om morgenen og jobbe, slik at vi kan finansiere et sikkerhetsnett som fanger opp dem som faller utenfor, sier Wiborg, som mener EØS-avtalen har så urimelige utslag på trygdeområdet at han ønsker en reforhandling.
- Norge er et av landene i Europa med det beste velferdssystemet. Vi kan ikke være Europas sosialkontor.
Heidi Nordby Lunde (H) sitter også i arbeids- og sosialkomiteen. Hun trekker fram at regjeringen allerede har skjerpet kravene overfor dem på AAP og sosialhjelp. Det har også blitt satt krav til fem års botid i Norge for å få kontantstøtte.

        Resultatene av økte krav til mottakere av trygd er at det den «nye» friheten til å reise hvor som helst i EØS-området ikke nødvendigvis vil fungere slik i praksis.
      
- Det er en forutsetning for å få AAP at du er i behandling, rehabilitering eller er i tiltak for å avklare arbeidsevne. Dersom du ikke møter til behandling eller kompetansehevingskurs på grunn av opphold i utlandet, så vil det fortsatt være brudd på forutsetningen for å få ytelsen, da du selv aktivt må bidra til å avklare din egen situasjon, sier Lunde, som håper ikke diskusjonen etter Nav-skandalen blir en EØS-debatt.
- Det er veldig synd hvis vi nå endrer ytelsene på grunn av EØS. Norge må endre sine velferdssystemer - uansett - fordi de ikke fungerer godt nok, sier Lunde.
