
# Brøt forbannelsen i inferno

Published at: **2019-11-03T21:00:30+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/brot-forbannelsen-i-inferno/71778576)


        Vålerenga - Brann 1-0
      
INTILITY ARENA (Dagbladet): For 19 år siden hadde Vålerenga 7630 tilskuere i snitt på hjemmekampene. Det første året på 2000-tallet er det verste for Oslo-klubben etter årtusenskiftet.

        Årets sesong kommer på en svært lite hyggelig andreplass. På 14 kamper på Intility Arena har det i snitt vært 7918 tilskuere. Mot Brann søndag kveld kom det bare 5889 personer.
      
Liv og røre ble det uansett, da supporterne til begge lag fyrte opp bluss. Dommer Tore Hansen måtte stoppe kampen i fem minutter, og spørsmålet er hva Norges Fotballforbund vil foreta seg.
Vålerengas toppår er 2005 med 15658 tilskuere. Den gang tok klubben også sitt siste seriegull.

        Det blir det definitivt ikke i år. Men 1-0 over Brann smaker uansett for et hardt prøvet Oslo-lag. Ronny Deila beskriver det «som et slag i magen» å gå helg etter helg uten seier.
      
- Fy fader, det er nesten så jeg må felle en tåre. Det har vært kjipt, men vi har stått i det som et lag og i dag. Det er så deilig, sier Aron Dønnum til Eurosport.
Til Dagbladet sier Deila om at det endelig ble seier igjen:
- Dette er nydelig. Jeg er så glad på guttas vegne. Jeg er imponert over det de har fått til. Dette har vært tøft for alle parter, men gutta har virkelig klart å holde sammen og bevare humøret. Vi har ikke sett ut som en slagen gjeng. Første omgang var feiende flott.
Å gå kamp etter kamp uten seier har preget ham:

        - Det er som å få et slag i magen hver helg når du ikke får de tre poengene. Så må du ned i gjørma og grave energi opp igjen, og vise glede og tro. Det føler jeg at jeg har gjort på en OK måte. Jeg håper jeg aldri opplever dette igjen.
      
Å si at det var fotballfeber i Oslo før kampen mot Brann, vil være å overdrive. Ingen av lagene har vært i nærheten av å få ut potensialet denne sesongen.
Kampen var møte mellom nummer sju (Brann) og nummer ti (Vålerenga). Hjemmelaget har havnet der de har gjort på grunn av 12 kamper uten seier siden 5. juli. Så lang har rekka vært at det har gått på stoltheten løs til Deila.
Men søndag kveld åpnet de meget bra. Herolind Shala sendte hjemmelaget i ledelsen rett før pause. Dette ble også kampens eneste scoring.

        - Helt fantastisk. Vi er alle glade nå og smiler fra munn til munn, sier Shala til Dagbladet.
      

        - Beskriv scoringen?
      
- Jeg fikk ballen 45 grader ut fra Aaron Dønnum. Jeg tenkte bare å ta den på første touch.
De få tilskuerne som hadde møtt opp ga bra lyd fra seg ved inngangen til kampen. Den friske lufta inviterte til lue. Men blant Klanen sto et par av supporterne i bar overkropp.

        Vålerenga kom klart best i gang og «eide» første del av kampen. De to første sjansene kom etter rundt 20 minutter. Først headet Matthías Vilhjálmsson utenfor etter pasning fra Aron Dønnum. Deretter fikk Dønnum selv sjansen fra kloss hold, men han lyktes ikke.
      
Hjemmelaget fikk nok en sjanse da Vilhjalmsson headet i stolpen etter halvtimen.
Rett etterpå ble kampen stoppet i rundt fem minutter på grunn av bluss. Det røykfylte dramaet startet først ved at Brann-fansen fyrte opp bluss, som ble kastet ut på banen og lagde svarte merker på kunstgresset. Deretter var det Klanens tur til å sette et Brann-flagg i fyr.
Dommeren valgte å holde spillerne på banen. Og kampen kom omsider i gang. Første omgang så ut til å ende med 0-0, men rett før pause klinket Herolind Shala ballen via tverrliggeren og i mål. Scoringen kom etter nydelig forarbeid av Dønnum.
Vålerenga ledet fortjent ved pause. Brann hadde ikke mye å by på.
Litt bedre ble det for gjestene etter pause. Laget hadde banespillet, men klarte ikke å skape de store sjansene. Etter en time ble både Thomas Grøgaard og Kristoffer Barmen tatt ut og erstattet med Gilbert Koomson og Fredrik Haugen.

        Rundt 20 minutter før slutt fyrte Brann-fansen opp bluss på nytt. Denne gangen ble fyrverkeriet ikke kastet inn på banen, og da valgte dommeren ikke å stoppe kampen.
      
Med seieren hoppet Vålerenga hopp til 33 poeng. Plassen i Eliteserien er reddet, men sesongen er likevel en liten katastrofe.
- Jeg synes vi har hatt veldig suksess med å legge om til 4-3-3. Nå har vi tre kamper til å videreutvikle måten vi spiller på, og ikke minst spille på oss selvtillit, sier Deila.
