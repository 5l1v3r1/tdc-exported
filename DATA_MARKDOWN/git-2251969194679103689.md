
# Una distesa di coperte colorate in piazza del Popolo

Published at: **2019-11-07T12:48:28+00:00**

Author: **Giacomo Gardini**

Original: [Cronache Maceratesi](https://www.cronachemaceratesi.it/2019/11/07/una-distesa-di-coperte-colorate-in-piazza-del-popolo/1322144/)

Condividi182TweetEmail182 Condivisioni
 
Un’enorme distesa di coperte colorate coprirà piazza del Popolo a San Severino domenica 10 novembre. Un’iniziativa solidale, promossa dalla onlus Mam Beyond Borders, in collaborazione con l’associazione Help Sos Salute e Famiglia e il patrocinio del Comune, per acquistare una pavimentazione antitrauma per i giardini delle scuole dell’infanzia “Virgilio” e “Gentili” dell’istituto “Tacchi Venturi”. Il luogo simbolo della città, o in caso di pioggia i portici, ospiterà un evento già accolto con grandissima partecipazione a Roma, sulla terrazza del Pincio, per sostenere altre iniziative in Italia e in Africa. Lo scorso anno la vendita di coperte è servita a sensibilizzare l’opinione pubblica sulla tutela dei minori in difficoltà e i disabili. La onlus Mam Beyond borders, con sede a Parma, ha attivi diversi progetti tra cui quelli a supporto di alcune realtà del centro Italia colpite dal sisma, anche attraverso la costruzione di parchi giochi per bambini. L’associazione è nata nel gennaio 2014 con lo scopo di attuare progetti socio-sanitari sul territorio nazionale e in paesi a risorse limitate in cui sono in atto conflitti, per assistere, dal punto di vista medico, sanitario, sociale ed umanitario, realtà svantaggiate. Inizialmente ha operato in Siria ed Etiopia, dedicando maggiore attenzione e cure all’ambito materno infantile. Nell’ultimo anno però si è anche occupata dei migranti nei Balcani ed in Grecia, prestando le proprie attività in diversi campi per migranti.
