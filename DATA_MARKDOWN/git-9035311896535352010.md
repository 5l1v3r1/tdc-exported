
# Premier Lig'de 'ayak kırılan' maçta Heung-Min Son'a verilen ceza iptal

Published at: **2019-11-06T14:48:49+00:00**

Author: **Kerem Congar**

Original: [euronews](https://tr.euronews.com/2019/11/06/premier-ligde-futbolcunun-ayaginin-kirildigi-pozisyonda-heung-min-sona-verilen-ceza-iptal)

İngiltere Futbol Federasyonu, Everton ile Tottenham arasında oynanan İngiltere Premier Ligi 11. hafta mücadelesinde kırmızı kart gören Heung-Min Son'un cezasını iptal etti.
Karşılaşmanın 78. dakikasında Heung-Min Son sol çizgide ikili mücadeleye girdiği Evertonlı Andre Gomes'e yatarak müdahale etmiş ve Serge Aurier ile çarpışan Gomes'in sağ ayak bileği kırılmıştı. Hakem Martin Atkinson ise Güney Koreli oyuncuya doğrudan kırmızı kartla cezalandırdı.
Federasyondan yapılan açıklamada, Son'ın gördüğü kırmızı kart için Tottenham tarafından yapılan itirazın kabul edildiği, hakemin hatalı karar verdiğinin ortaya çıkması üzerine 27 yaşındaki futbolcuya verilen 3 maçlık cezanın da iptal edildiği belirtildi. Maçtan sonra yapılan video incelemelerinde Güney Koreli oyuncunun Gomes'e faul yapmadığı anlaşıldı.
Güney Koreli forvet, bu kararın ardından takımının Sheffield United ile hafta sonu yapacağı lig maçında forma giyebilecek. Oynadığı futbolla herkesin beğenisini kazanan Güney Koreli oyuncu 2015 yılından beri Tottenham forması giyiyor.
Heung-Min Son 30 Ekim 2010 tarihinde attığı ilk profesyonel golüyle Bundesliga'da gol atan en genç Hamburger SV'li oyuncu unvanını 39 yıldır elinde bulunduran Manfred Kaltz'dan devralmıştı.
