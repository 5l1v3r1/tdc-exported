
# Случаите на отравяне със спанак в Турция са от треви, съдържащи атропин

Published at: **2019-11-04T21:11:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/sluchaite-na-otravjane-sas-spanak-v-turcija-sa-ot-trevi-sadarzhashti-atropin.html)

Случаите на отравяне със спанак се дължат на попаднали сред листата спанак диви треви, съдържащи атропин и скопаламин. Това са установили анализите от пробите, взети от истанбулската Дирекция по земеделието и горите, предаде турският телевизионен канал НТВ.
Дирекцията уточнява в съобщение, че след случаите на граждани, потърсили лекарска помощ по подозрение, че са се отровили със спанак, са били взети за анализ проби от пресен спанак от местата за продажба, както и от приготвените от тях ястия със спанак.
Анализите са показали наличие в голямо количество на атропин и скопаламин, съдържащи се в диви треви, които са се смесили със спанака. Дирекцията предупреждава гражданите, че преди да се консумират, листните зеленчуци трябва внимателно да се проверят, да се отстранят попаднали сред тях диви треви и да се изчистят добре.
44 души бяха приети в болница в Истанбул по подозрения, че са се отровили със спанак. По данни на окръжната дирекция по здравеопазване в Истанбул 25 от пациентите вече са изписани, а лечението на останалите 19 все още продължава, като няма опасност за живота им. Над 20 случая на хора, отровили се със спанак, бяха регистрирани и в северозападния турски окръг Текирдаг.
