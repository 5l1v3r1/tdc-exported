
# Nový SsangYong Korando má kompletní ceník. Tak bohatou výbavu nikdo nečekal

Published at: **2019-11-06T11:35:00+00:00**

Author: **Daniel Fuglevič**

Original: [AutoRevue.cz](https://www.autorevue.cz/novy-ssangyong-korando-2019-cena-v-cr-vybava-motory-technicka-data)

Konkurent Škody Karoq, Nissanu Qashqai či Kie Sportage již odhaluje naplno své ceny. SsangYong po opětovném vstoupení na český trh silně navyšuje své působení a nová generace Koranda má pochopitelně dále rozšířit povědomí o korejské značce. A jak byste očekávali, samozřejmě chce zaujmout hlavně cenovkou.
O technice či praktičnosti (kufr o objemu 551 litrů) jsme se rozepsali již během premiéry v Ženevě. Teď jen stačí nahlédnout do ceníku, který podle dřívějších informací nabízí Korando buď s 1,5litrovým přeplňovaným benzinovým čtyřválcem o výkonu 120 kW (163 koní), nebo naftovým čtyřválcem o objemu 1,6 litru a výkonu 100 kW (136 koní). Motorizace jsou standardně spojeny s šestistupňovou manuální skříní a můžete je libovolně kombinovat se čtveřicí výbav.
Právě s benzinovým motorem je Korando nejlevnější, a to když zvolíte výchozí úroveň ECO začínající na ceně 439.900 Kč. V případě stejné výbavy, ale volby naftového motoru, čekejte cenovku startující na 519.900 Kč. Zahrnutou výbavou ve standardu přitom Korando vůbec nezklame.
V základu tak čekejte tempomat, palubní počítač, elektricky ovládaná a vyhřívaná zrcátka, elektricky ovládaná okna vpředu i vzadu, manuální klimatizaci, boční a hlavové airbagy, LED osvětlení interiéru, infotainment s 8palcovým displejem (USB, DAB, zadní parkovací kamera, Android Auto & Apple CarPlay), 17palcová litá kola, LED denní osvětlení a základní bílou barvu karoserie.
Nehledě na výbavu má Korando vždy standardně i systém nouzového brzdění, funkci udržování jízdy v pruhu a varování před jeho opuštěním, upozornění na bezpečnou vzdálenost, systém rozpoznávání značek, automatické tlumení dálkových světel, sledování únavy řidiče a asistenty rozjezdu do kopce a sjíždění svahů.  
Určitě potěší, že SsangYong podobně jako u svých dalších modelů nabízí pohon všech kol a šestistupňovou automatickou převodovku bez větší závislosti na zvolené motorizaci či výbavě (jedinou výjimkou je nedostupnost pohonu 4x4 u základní výbavy Eco). Automat i pohon 4x4 vyjdou jednotlivě za příplatek 38.900 Kč. Metalické barvy karoserie jsou vždy příplatkem 9990 Kč.
Druhý stupeň výbavy Style začíná na cenách 474.900 Kč (pro benzinový motor) a 554.900 Kč (pro naftový). K základu přidává například přihrádku pro bezdrátové dobíjení telefonu, kožený volant, dvouzónovou automatickou klimatizaci, praktické doplňky pro zavazadlový prostor či střešní ližiny.
U třetího stupně Clever (od 519.900 Kč/ 599.900 Kč) se již objevuje také kolenní airbag řidiče, parkovací senzory vpředu i vzadu, digitální přístrojový štít o velikosti 10,25 palce, vnitřní zrcátko s automatickým stmíváním, vyhřívání předních sedadel, chromované doplňky na karoserii či přední LED mlhovky.
Nejvyšší stupeň výbavy Premium (od 579.900 Kč/ 659.900 Kč) nakonec přidá i vyhřívaný volant, kožené potahy sedadel a dveří, elektricky nastavitelná přední sedadla s odvětráváním, 18palcová litá kola nebo přední full-LED světlomety.
