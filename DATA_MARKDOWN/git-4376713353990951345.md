
# Incendio Tiburtina, ritardi treni per cabina bruciata a Roma e maltempo in Lombardia: disagi in tutto il centro nord

Published at: **2019-11-05T22:00:00+00:00**

Author: **Rinaldo Frignani**

Original: [Corriere della Sera](https://roma.corriere.it/notizie/cronaca/19_novembre_06/treni-cabina-bruciata-roma-guasto-firenze-disagi-tutto-centro-nord-e34ebafa-007c-11ea-90df-c7bf97da0906.shtml)

Oltre diecimila viaggiatori sono stati assistiti oggi dopo i rallentamenti registrati sulla dorsale dell’Alta velocità Milano-Roma e nel trasporto regionale e metropolitano nei nodi di Milano, Firenze e Roma. Due le cause principali: la cabina elettrica bruciata, forse in modo doloso, alla stazione Tiburtina di Roma e il maltempo in Lombardia. A questo si è aggiunto un guasto alle linee aeree nella zona di Firenze, forse causato da una manovra sbagliata. Nella Capitale ha preso fuoco all’alba una cabina elettrica all’ingresso dello scalo ferroviario dalla quale dipendono i semafori della tratta che attraversa proprio la stazione. Sul posto alle 4.40 di martedì i vigili del fuoco e la polizia ferroviaria che ha poi chiamato la Scientifica: c’è infatti il sospetto che l’incendio abbia avuto origine dolosa.
Il traffico ferroviario notturno è stato interrotto per poi riprendere in parte e a passo d’uomo all’alba di mercoledì. Situazione che è rimasta pressoché invariata fino alle 9 circa con problemi anche all’Alta Velocità. Andamento lento anche per i treni sulla Roma-Fiumicino e in particolare per quelli in uscita dalla stazione. Quando poi si è verificato il guasto nell’area toscana, i disagi sono stati purtroppo amplificati. E intanto sul traffico ferroviario pesavano anche i disagi della Lombardia , dove un convoglio è stato colpito da un fulmine e tantissime sono state le segnalazioni di ritardi e difficoltà di spostamento.
La Polfer sta svolgendo accertamenti per risalire a cosa sia successo e verificare se effettivamente la cabina sia stata presa di mira da qualcuno. Risale al luglio 2011 il maxi incendio che mise in ginocchio lo scalo ferroviario, anche quella volta per problemi elettrici.
