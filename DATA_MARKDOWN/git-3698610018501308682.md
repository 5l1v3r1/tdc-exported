
# Газпром озвучив нові умови для продовження транзиту газу через Україну

Published at: **2019-11-06T16:39:00+00:00**

Author: ****

Original: [DT.ua](https://dt.ua/ECONOMICS/gazprom-ozvuchiv-novi-umovi-dlya-prodovzhennya-tranzitu-gazu-cherez-ukrayinu-328728_.html)

Російський монополіст "Газпром" назвав дві умови, які вважає необхідними для продовження транзиту російського газу до Європи через ГТС України після 2019 року. Одна з умов - відновлення прямих закупівель російського газу. Про це заявив глава "Газпрому" Олексій Міллер, передає прес-служба компанії.
Також у "Газпромі" в черговий раз заявили про необхідність взаємної відмови від претензій та припинення судових розглядів між "Газпромом" і "Нафтогазом".
"Друге питання - готовність України до прямих закупівель російського газу до 2020 року та визначення обсягів таких закупівель. Рішення української сторони безпосередньо впливає на пропускну здатність російської ГТС, яку повинен підтримувати "Газпром" на кордоні з Україною", - заявили в прес-службі "Газпрому".
Нагадаємо, що на зустрічі 28 жовтня учасники переговорів з транзиту газу з Росії в ЄС через ГТС України не досягли якихось предметних домовленостей.
Українська делегація запропонувала провести наступний раунд тристоронніх переговорів з транзиту російського газу в Євросоюз через газотранспортну систему України 11 листопада.
До цього керівництво "Газпрому" виражало готовність без консультацій продовжити договір, підписаний в 2009 році тодішнім прем'єр-міністром України Юлією Тимошенко.
 
