
# Έρχονται αλλαγές για το μάθημα των θρησκευτικών – Τι δήλωσε η υπουργός Παιδείας

Published at: **2019-11-01T15:37:00+00:00**

Author: ****

Original: [enikos.gr](http://www.enikos.gr/society/681650/erchontai-allages-gia-to-mathima-ton-thriskeftikon-ti-dilose-i-yp)

Το υπουργείο Παιδείας και Θρησκευμάτων δρομολογεί την τροποποίηση των κείμενων ρυθμίσεων σχετικά με τον τρόπο απαλλαγής από το μάθημα των θρησκευτικών, μετά και την απόφαση του Ευρωπαϊκού Δικαστηρίου Δικαιωμάτων του Ανθρώπου, αλλά και αυτή του ΣτΕ, όπως αναφέρεται σε σχετική ανακοίνωση.
Σε δήλωσή της επί του θέματος, η υπουργός Παιδείας και Θρησκευμάτων, Νίκη Κεραμέως σημειώνει πως “το υπουργείο θα επεξεργαστεί και θα αντιμετωπίσει, με τρόπο συνεκτικό, όλα τα ζητήματα που εγείρονται από τις πρόσφατες σχετικές αποφάσεις των Δικαστηρίων. Στο πλαίσιο αυτό, αυτονοήτως θα τροποποιηθούν και οι ρυθμίσεις που αφορούν στο πρόγραμμα σπουδών των θρησκευτικών και στον τρόπο απαλλαγής από το μάθημα, ώστε να είναι απόλυτα συμβατές με το εθνικό και ενωσιακό δίκαιο καθώς και με την Ευρωπαϊκή Σύμβαση Δικαιωμάτων του Ανθρώπου”.
Χθες, το Ευρωπαϊκό Δικαστήριο Ανθρωπίνων Δικαιωμάτων, έκρινε ότι το σύστημα για την εξαίρεση μαθητών από το υποχρεωτικό μάθημα των θρησκευτικών παραβιάζει την Ευρωπαϊκή Σύμβαση, καθώς οι γονείς απαιτείται να υποβάλλουν επίσημη δήλωση, στην οποία θα αναφέρουν ότι τα παιδιά τους δεν είναι ορθόδοξα. Σύμφωνα με τους δικαστές, οι αρχές δεν έχουν το δικαίωμα να υποχρεώνουν τα πρόσωπα να αποκαλύπτουν τις πεποιθήσεις τους.
