
# Відтермінування Brexit: виходу Великої Британії з Євросоюзу може і не відбутися

Published at: **2019-11-05T19:01:35+00:00**

Author: **Володимир Золотарьов**

Original: [Слово і Діло](https://www.slovoidilo.ua/2019/11/05/pogljad/polityka/vidterminuvannya-brexit-vyxodu-velykoyi-brytaniyi-yevrosoyuzu-mozhe-ne-vidbutysya)


        Євросоюз втретє схвалив відтермінування виходу Великої Британії з об'єднання до 31 січня 2020 року, однак не виключено, що це не останне перенесення термінів Brexit. Про це в коментарі «Слово і Діло» сказав політолог Володимир Золотарьов.
      
«Британській еліті вигідно залишитися в ЄС, а простим людям ні. Незважаючи на те, що референдум пройшов і народ виступив за вихід з ЄС, еліта буде намагатися зробити все, щоб Велика Британія залишилася в єврозоні», – упевнений експерт.
Золотарьов зазначив, що в європейській політичній практиці багато прикладів, коли референдуми ігнорувалися владою або проводилися повторно.
«Можна згадати, як проходили референдуми в Ірландії. Двічі ірландців змушували переголосовувати. Вперше з приводу європейської Конституції вони висловилися проти. Їх спробували змусити переголосувати після тривалої пропагандистської кампанії. І вдруге – з приводу Лісабонської угоди – аналогічна ситуація, коли люди не погодилися, знову голосували вдруге, але просто допомогло те, що і французи проголосували проти», – нагадав він.
На думку експерта, у ситуації з Brexit спрацювала британська традиція, де більш трепетно ставляться до волевиявлення громадян на відміну від Європи.

        «Тому стільки метушні. Якби цієї традиції не було, то давно б уже провели другий референдум, проголосували б як треба. Власне кажучи, і перший референдум був ініційований для того, щоб закрити питання. Тодішній прем'єр-міністр Камерон був переконаний в тому, що він отримає підтримку народу залишитися в Євросоюзі. Тому що перед цим вони провели такий самий референдум з питання незалежності Шотландії і в такий спосіб розв'язали питання виходу Шотландії зі Сполученого королівства на деякий час.
      
Він думав, що те саме у нього вийде і з виходом з ЄС. Він був упевнений, що люди не проголосують, тому що були задіяні всі можливі способи пропаганди. Прихильники Brexit практично не мали виходу на телебачення. У пресі домінували прихильники того, щоб залишитися, включаючи зірок кіно, музикантів тощо», – сказав Золотарьов.
Але люди проголосували інакше, і влада потрапила в ситуацію, до якої не була готова.
«Питання виходу з Євросоюзу давно хвилювало британців. Вони не хотіли вступати до ЄС, оскільки Британія – це торговельна країна, а Євросоюз – це дуже жорстке обмеження торгівлі на відміну від загальноприйнятої думки, що там вільний ринок», – запевняє політолог.
За його словами, збіглися ще й інтереси великих корпорацій, зацікавлених залишитися в Євросоюзі, оскільки вони можуть потягнути торговельне регулювання.
«Для них ці збитки значно менші, ніж для потенційних конкурентів. Тому всі ці мільярдери виступають за те, щоб Британія залишилася в ЄС, який теж не проти, щоб Британія залишилася, тому що вона є донором. Євросоюз розділений на дві групи країн, де, умовно кажучи, північні є донорами, а південні – реципієнтами. І південних більше. Це такі країни, як Болгарія, Румунія, Греція, які отримують більше, ніж віддають», – пояснив він.
На думку Володимира Золотарьова, політика затягування виходу Британії з Євросоюзу триватиме і нинішнє відтермінування, можливо не останнє, але при цьому вже близька межа терпіння простих британців.

        Еліта не погодилася з Джонсоном у термінах, і відмовляється проводити нові вибори. А це основа британської політичної традиції, на якій стоїть так звана Вестмінстерська система, коли політична криза вирішується новими виборами.
      
Вибори вже двічі відкладалися, а з огляду на те, що термін повноважень парламенту становить близько 7 років, у нинішніх парламентаріїв є час. «Вони можуть ще років зо три сидіти і нескінченно відтягувати Brexit. А потім щось вигадають або щось станеться. Тепер уже не тільки експертам, але всім очевидно, що британська еліта просто саботує рішення британського народу», – впевнений Володимир Золотарьов.
Раніше ми писали, що Єлизавета II схвалила законопроект про проведення дострокових виборів.
Також ми повідомляли, що Мінфін Британії призупинив випуск пам'ятної монети до Дня Brexit.
Хочете обговорити цю новину? Долучайтеся до телеграм-чату CHORNA RADA
