
# Вишинський не приїде в Україну на засідання суду

Published at: **2019-11-06T10:53:00+00:00**

Author: ****

Original: [DT.ua](https://dt.ua/UKRAINE/vishinskiy-ne-priyide-v-ukrayinu-na-zasidannya-sudu-328664_.html)

Головред "РИА Новости – Украина" Кирило Вишинський не буде присутнім на сьогоднішньому засіданні суду у Києві. Як заявив Вишинський російському агентству "ТАСС", у середу його виписали з лікарні, і він "фізично" не може приїхати в Україну.
"Сьогодні вранці виписаний з Першого меду (Першого державного медичного університету ім. Сеченова, - ред.), де проходив медичне обстеження. І просто фізично не можу опинитися [в Києві]", - сказав він.
За словами Вишинського, під час обстеження він дізнався про проблеми зі здоров'ям.
Адвокат Вишинського Андрій Доманський в коментарі "Українській правді" повідомив про те, що засідання призначене на 13:00 у Подільському райсуді Києва. Він прийде на засіданні суду й сьогодні спілкуватиметься із Вишинським. Якщо його клієнт не зможе з'явитися в суд, то Доманський клопотатиме про перенесення розгляду справи.
При цьому він зазначив, що засідання не переноситимуть вічно. Адвокат може клопотати про можливість відеозв'язку, якщо Вишинський не зможе брати участь у засіданнях.
У вересні Вишинський не прибув до суду нібито через госпіталізацію.
28 серпня Київський апеляційний суд скасував постанову Подільського районного суду Києва про продовження арешту Вишинського. Обвинуваченого звільнили з-під варти під особисте зобов'язання.
7 вересня відбувся обмін утримуваними особами між Україною і Росією у форматі "35 на 35". До Москви полетіли, зокрема, головред пропагандистського видання "РИА Новости Украина" Кирило Вишинський і колишній командир роти ППО угруповання "ДНР" Володимир Цемах – ключовий фігурант справи MH17.
15 травня минулого року співробітники Служби безпеки України спільно з прокуратурою АР Крим повідомили про розкриття діяльності мережі медіаструктур, підконтрольних Російській Федерації. Зокрема, провели обшуки в офісі "РИА Новости Украина" і затримали керівника видання Кирила Вишинського. Йому вручили повідомлення про підозру за статтею 111 Кримінального кодексу - державна зрада.
За даними слідства, на проведення підривної діяльності проти України Вишинський отримував щомісяця 53 тисячі євро. Видання публікувало матеріали, які виправдовують анексію Криму, а також на підтримку терористичних угруповань "ДНР" і "ЛНР".
Докладніше читайте в статті Валентини Самар "Справа Вишинського" як дзеркало війни" у тижневику "Дзеркало тижня. Україна".
