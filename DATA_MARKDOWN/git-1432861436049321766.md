
# Хубчев обяви какви подобрения е видял в Левски и защо Алар бие статичните положения

Published at: **2019-11-06T18:06:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/levski/hubchev-obqvi-kakvi-podobreniq-e-vidql-v-levski-i-zashto-alar-bie-statichnite-polozheniq-1403663.html)

Петър Хубчев е останал впечатлен от играта на Левски в мача срещу Етър при победата с 3:0 в мач от 15-ия кръг на Първа лига. Легендарният защитник сподели, че е доволен от характера, показан за втори пореден мач срещу дълбоко отбраняващ се тим, и обясни, че "сините" са се подготвили сериозно през последните дни за силните страни на своя опонент и така се е стигнало до тоталното неутрализиране на скоростните нападения на болярите. 
"Ако мога да намеря по-силни думи от тези, които казах след мача с Дунав, бих ги споделил. Показхме изключителен характер. Искахме още повече победата. Отношението на футболистите към мачовете е доказателство за увеличаващия се характер на играчите в отбора", каза Хубчев пред "Диема спорт". 
"В момента позицията в класирането няма особено значение - всичко се брои накрая. Играчите се раздават еднакво добре, независимо на кое място сме. В днешния мач ни се получиха по-добре пасовете и задържането на топката. Бяхме много раздвижени. Другият голям фактор беше, че неутрализирахме двамата най-силни играчи на Етър и не им позволихме да играят на контраатака. Отнехме им скоростта - те имаха малко положения и съм много доволен от този факт. 
Синхронът в атака? Самото движение на топката беше отлично. 99% от хората в България ще кажат, че това е рутинна победа. Приемам този мач като такъв, в който имахме късмет и показахме добра игра. Нищо повече", отсече треньорът на "сините", който отново бе попитан за решението Дени Алар да изпълнява статичните положения в отбора. 
"Реагирам с усмивка, защото вече съм казвал защо Алар е нагърбен с изпълнението на фаулове. Всеки ден научаваме по нещо ново за футболистите си, но в същото време сме ги следили внимателно преди да ги вземем. Знаехме, че Дени може да изпълнява статични положения - правел го е в последните си два отбора и доказва това на тренировките. Знехме за тези негови качества преди да го вземем в отбора", сподели Хубчев за нападателя на "сините". Именно той беше обявен за играч на мача при успеха с 3:0 над Етър, а какво каза Алар за представянето си и най-важния фактор в Левски четете в тази статия.  
