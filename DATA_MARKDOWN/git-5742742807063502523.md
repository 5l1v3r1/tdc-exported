
# Je nákup Fitbitu dobrou zprávou pro Wear OS, nebo ne?

Published at: **2019-11-03T17:00:00+00:00**

Author: **Ondřej Pohl**

Original: [mobilenet.cz](https://mobilenet.cz/clanky/je-nakup-fitbitu-dobrou-zpravou-pro-wear-os-nebo-ne-glosa-39337)


        Alphabet, mateřská společnost Googlu, zase nakupoval a vzduchem létaly miliardy. Tentokrát skončil v „nákupním košíku“ Fitbit, který je známý svou elektronikou pro sportovce. Vypadá to jako nová šance pro Wear OS, který potřebuje pořádně nakopnout. Další úvahy ale ukazují něco jiného.
      
V přepočtu 48 miliard korun – pro jednu z nejhodnotnějších značek na světě jsou to spíše drobné, ale člověk se nemůže ubránit otázce, jestli jsou to správně investované peníze. Není totiž žádným tajemstvím, že Wear OS stagnuje, či se přímo potácí nad propastí.
Celkem podařený systém Android Wear později přejmenovaný na Wear OS doplácí hlavně na to, že se nikdo příliš nechce věnovat vývoji hardwaru. Když si dnes chcete koupit nějaké hodinky s tímto operačním systémem, za nemalé peníze dostanete čipset, který patří spíše do muzea a na jeho výkonu je to znát.
A to dokonce tak, že vysoký manažer Googlu Rick Osterloh odmítl v roce 2016 LG, protože se mu nelíbilo, jak jsou plánované Pixel Watch pomalé. Nutno podotknout, že od té doby se prakticky nic nezměnilo. Snapdragon Wear 3100 byl jen kosmetickým vylepšením a všichni jako na smilování čekají na jeho nástupce.
