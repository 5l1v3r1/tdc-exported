
# دو ماهی‌گیر در کره شمالی ۱۶ همکارشان را کشتند

Published at: **2019-11-07T16:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620365/%D8%AF%D9%88-%D9%85%D8%A7%D9%87%DB%8C%E2%80%8C%DA%AF%DB%8C%D8%B1-%D8%AF%D8%B1-%DA%A9%D8%B1%D9%87-%D8%B4%D9%85%D8%A7%D9%84%DB%8C-%DB%B1%DB%B6-%D9%87%D9%85%DA%A9%D8%A7%D8%B1%D8%B4%D8%A7%D9%86-%D8%B1%D8%A7-%DA%A9%D8%B4%D8%AA%D9%86%D8%AF)


        دو ماهی‌گیر در کره شمالی مظنون به کشتن ۱۶ نفر از همکارانشان قبل از فرار به سوی آب‌های کره جنوبی هستند.
      

        آفتاب‌‌نیوز :
      
این ماهی‌گیران از مرز آبی بین دو کشور عبور کردند و وارد آب‌های کره جنوبی شدند اما ماموران این کشور آنها را بازداشت کردند و به همسایه شمالی تحویل دادند.
کره جنوبی معمولا به کسانی که از کره شمالی فرار می‌کنند، پناهندگی می‌دهد اما در مورد این دو مظنون گفته است که آنها تهدیدی برای امنیت ملی محسوب می‌شوند و به همین دلیل با آنها مانند مجرم برخورد شده نه فراری.
بعد از ورود این دو ماهی‌گیر با قایقشان به آب‌های کره جنوبی، دو روز طول کشید تا گاردهای ساحلی این کشور آنها را بازداشت کنند.
به گزارش خبرگزاری یونهاپ به نقل از مقام‌های کره جنوبی این دو نفر اعتراف کرده‌اند که به همراه یک نفر دیگر، ناخدای لنج ماهیگیری‌شان را اواخر ماه اکتبر و به دلیل رفتار خشنی که با آنها داشته کشته‌اند.
بعد از آن هم بقیه خدمه را به دلیل آن که اعتراض می‌کردند یکی یکی کشته و به آب انداخته‌اند.
سه مظنون قتل‌ها ابتدا به کره شمالی برمی‌گردند اما پلیس یکی از آنها را در بندری که پهلو گرفته بودند بازداشت می‌کند و دو نفر دیگر تصمیم می‌گیرند سوار قایق شوند و فرار کنند.
این دو مرد که بیست و چند ساله هستند، در روستای مرزی پانمونجوم در منطقه مرزی عاری از سلاح بین دو کره، تحویل مقام‌های کره شمالی شدند.
این اولین بار است که کره جنوبی در این منطقه شهروندی از کره شمالی را تحویل مقام‌های این کشور می‌دهد.
هیچ توافق استرداد مجرمی بین این دو همسایه که روابط خصمانه‌ای با هم دارند، وجود ندارد.
بر اساس آمار کره جنوبی در سال ۲۰۱۷ میلادی ۱۱۲۷ نفر از کره شمالی به همسایه جنوبی فرار کرده و پناه برده‌اند.
فراری‌های شمالی معمولا در کره جنوبی از سوی نهادهای اطلاعاتی بازجویی می‌شوند و برای مدتی در مکان‌هایی زیر نظر دولت زندگی می‌کنند تا بتوانند وارد جامعه شوند.
