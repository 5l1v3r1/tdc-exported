
# Hokejový All-Star víkend privíta Trenčín, Hossa a Gáborík sa predvedú v úlohách trénerov

Published at: **2019-11-05T20:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88788)

5.11.2019 (Webnoviny.sk) – Po dvojročnej prestávke sa môžu priaznivci slovenskej najvyššej hokejovej súťaže opäť tešiť na Zápas hviezd Tipsport ligy. Súboj najlepších hráčov na slovenských klziskách sa uskutoční v Trenčíne v rámci All-Star víkendu, ktorý bude na programe 18. a 19. januára 2020. Vo vzájomnom dueli si zmerajú sily tímy vedené Mariánom Hossom a Mariánom Gáboríkom.
Program spestria súťaže zručnosti, v ktorých sa predstavia hviezdy minulosti v konfrontácii so súčasnými osobnosťami domácej ligovej scény.
Nominácia 24 hráčov pozostávajúca z dvadsiatich korčuliarov a štyroch brankárov na Zápas hviezd Tipsport ligy bude známa dva týždne pred úvodným vhadzovaním. V predvečer stretnutia si následne z menoslovu, v ktorom bude mať zastúpenie každý účastník súťaže, manažéri oboch tímov zvolia svoju dvanástku mužov.
V drafte bude pozorne sledovaná predovšetkým pozícia jednotky, ale aj voľba kapitánov. Spomenutý zápas sa bude hrať vo formáte troch proti trom, jedna tretina potrvá desať minút.
„Som starší a v minulosti som pomáhal trénerom na striedačke. Mám preto viac skúseností ako Marián Gáborík. Urobím všetko preto, aby som bol môj tím úspešnejší. Nič iné ako víťazstvo si nepripúšťam,“ hovoril Hossa, ktorému jeho bývalý reprezentačný spoluhráč nechce nič darovať.
„Zdolať Mariána Hossu je veľká výzva. Na ľade som bol vždy rýchly, rovnaký by mal byť aj môj tím. Pri formáte troch proti trom je rýchlosť dôležitá a pred bránkou súpera bude horúco,“ doplnil Gáborík.
V uplynulých dvoch sezónach chýbal v kalendári Zápas hviezd Tipsport ligy. V roku 2018 ho nahradil All-Star Cup, v ktorom proti sebe bojovali výbery nadnárodnej EBEL, nemeckej DEL, českej aj slovenskej najvyššej súťaže.
Vo februári tohto roka bol na programe premiérový duel v štýle Winter Classic. Po prestávke prichádza opäť návrat k tradičnejšiemu formátu. Ten však spestria súťaže zručností medzi legendami a súčasnými hviezdami ligy.
„Rozhodli sme sa zachovať a ešte vylepšiť osvedčený model, ktorý sme predstavili v roku 2017 v Poprade. Pre divákov pripravujeme atraktívny zápas a na tribúnach sa určite nebudú nudiť. Súťaže zručností sú medzi divákmi obľúbené a tentoraz ponúkneme porovnanie šikovnosti aktívnych a bývalých hráčov. Niečo podobné sme tu ešte nemali. Nezabúdame ani na charitatívny rozmer akcie. Za každé víťazstvo hokejových veteránov či remízový stav poputuje 1000 eur pre detské autistické centrum v Trenčíne,“ doplnil riaditeľ Pro-Hokeja Richard Lintner.
Viac k témam: Tipsport liga, Zápas hviezd Tipsport ligyZdroj: Webnoviny.sk – Hokejový All-Star víkend privíta Trenčín, Hossa a Gáborík sa predvedú v úlohách trénerov © SITA Všetky práva vyhradené.
