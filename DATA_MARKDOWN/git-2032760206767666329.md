
# Sudcovská rada Najvyššieho súdu SR preveruje stranu Vlasť a pozíciu Harabina v nej

Published at: **2019-11-05T17:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88786)

5.11.2019 (Webnoviny.sk) – Sudcovská rada Najvyššieho súdu Slovenskej republiky preveruje, či je politická strana Vlasť už oficiálne zaregistrovaná a či je ako jej štatutárny orgán zapísaný Štefan Harabin. Skúma tiež, či je Harabin registrovaný ako volebný líder kandidátky tejto politickej strany. Pre agentúru SITA to uviedla hovorkyňa najvyššieho súdu Alexandra Važanová s tým, že sudcovská rada si vyžiadala oficiálnu informáciu od ministerstva vnútra v súvislosti s Harabinovým vystúpením v relácii televízie TA3 V politike dňa 13. októbra 2019.
Na Ministerstve spravodlivosti Slovenskej republiky sa zase rada informovala, či Harabin požiadal o prerušenie výkonu funkcie sudcu. „Po doručení a oboznámení sa s vyžiadanými informáciami bude sudcovská rada ďalej konať,“ dodala pre SITA Važanová.
Podľa novely zákona o sudcoch a prísediacich má sudca kandidujúci v parlamentných voľbách alebo eurovoľbách prísť o funkciu sudcu. Sudcovia tak nebudú môcť figurovať na kandidačnej listine politickej strany alebo hnutia. Zákon dostal označenie Lex Harabin.
Na facebookovom profile Štefana Harabina a jeho strany Vlasť sa začiatkom týždňa objavilo niekoľko politických príspevkov. Agentúra SITA sa u najvyššieho súdu zaujímala, či sudca vyvíja svoje politické aktivity počas pracovnej doby. NS SR informoval, že si Harabin aktuálne čerpá dovolenku.
O tom, že Harabin vstupuje do vrcholovej politiky informoval na brífingu 1. októbra. Vyhlásil, že v najbližších parlamentných voľbách bude kandidovať ako líder strany Vlasť. Sudca kandidoval neúspešne aj v tohtoročných prezidentských voľbách.
Viac k témam: Parlamentné voľby do NRSR na Slovensku 2020Zdroj: Webnoviny.sk – Sudcovská rada Najvyššieho súdu SR preveruje stranu Vlasť a pozíciu Harabina v nej © SITA Všetky práva vyhradené.
