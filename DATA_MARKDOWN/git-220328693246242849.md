
# Мърфи започна снимките за „Пристигане в Америка 2“

Published at: **2019-11-03T11:26:08+00:00**

Author: **Агенция Стандарт**

Original: [Стандарт Новини](https://standartnews.com/lifestyle-lyubopitno/mrfi-zapochna-snimkite-za-pristigane-v-amerika-2-405709.html)

Еди Мърфи отново се превърна в принц Аким от Замунда. Снимките за дългоочакваното продължение на култовата комедия „Пристигане в Америка“ официално започнаха. Камерите се завъртяха в Атланта, Джорджия. Комикът бе забелязан в действие, издокаран с добре познатото яке на „Ню Йорк Метс“ от оригинала. Той държеше едра пачка пари между уличната тълпа. За щастие, доверените му Семи (Арсенио Хол) и Оха (Пол Бейтс) бяха плътно до него, за да го пазят. В продължението принц Аким разбира, че има син в САЩ. Той трябва да се върне за него, да го прибере и да го подготви да наследи трона. От оригиналния състав ще видим още Шари Хедли, Джеймс Ърл Джоунс, Джон Амос и Ванеса Бел Калоуай. Новобранците в лентата включват Лесли Джоунс, Уесли Снайпс, Трейси Морган и Джърмейн Фаулър. Режисьор е Крейг Брюър, а сценарист – Кеня Барис. „Пристигане в Америка 2“ тръгва по кината на 18 декември 2020.
