
# วอนญาติๆพูดเกลี้ยกล่อม ให้'แก๊งแหกคุก'ยอมมอบตัว

Published at: **2019-11-04T12:50:00+00:00**

Author: ****

Original: [เดลินิวส์](https://www.dailynews.co.th/crime/739996)


        โฆษก ตร.เผยแพร่คำสั่ง "บิ๊กแป๊ะ" ปูพรมเร่งล่า "แก๊งแหกคุก" แทง-ยิง "ร.ต.อ." จนเจ็บสาหัส พร้อมวอนญาติๆช่วยเจรจาเกลี้ยกล่อมให้ผู้ต้องหายอมมอบตัวด้วย
      
เมื่อวันที่ 4 ต.ค. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษก ตร. กล่าวถึงกรณี 3 ผู้ต้องหาคดียาเสพติดใช้มีดแทงใช้ปืนยิงตำรวจประจำศาลจังหวัดพัทยา ได้รับบาดเจ็บสาหัสอย่างอุกอาจ ว่า ขณะนี้ ตำรวจ สภ.เมืองพัทยา ได้ประสานตำรวจพื้นที่ข้างเคียงในการสกัดจับ ตลอดจนเร่งระดมปูพรมตรวจค้นตามจุดต่างๆที่คาดว่าใช้กบดาน พร้อมกันนี้ พล.ต.อ.จักรทิพย์ ชัยจินดา ผบ.ตร.ได้ให้เร่งจับกุมโดยเร็ว เพราะถือเป็นเหตุอุกฉกรรจ์ สร้างความตื่นตระหนกให้แก่ประชาชนอย่างไรก็ตามผู้ที่มีส่วนเกี่ยวข้องกับการหลบหนี หรือให้การสนับสนุนในการหลบหนี หรือให้ที่พักอาศัย จะต้องถูกดำเนินคดีตามกฎหมายด้วยเช่นกัน จึงขอความร่วมมือจากญาติและบุคคลใกล้ชิดของผู้ต้องขังเกลี้ยกล่อมให้เข้ามอบตัว และหากผู้ใดพบเห็นสามารถแจ้งเบาะแสได้ที่ ศูนย์ปฏิบัติการสำนักงานตำรวจแห่งชาติ (ศปก.ตร.) โทร.1599 หรือ สภ.เมืองพัทยา โทร. 038-420-804 ตลอด 24 ชั่วโมงสำหรับผู้ต้องหาทั้ง 3 ราย ประกอบด้วย นายหน่อย หรือต้น นิลเทศ ในข้อหามียาเสพติดให้โทษไว้ในครอบครอง ได้แก่ ยาบ้า 229,800 เม็ด ยาอี 100 เม็ด ยาไอซ์ จาก สภ.บ่อวิน ซึ่งเป็นผู้ที่ใช้ปืนยิงตำรวจในคลิป และนายบาส หรือบาร์ค อาเลน เฮลมัส สัญชาติอเมริกัน พร้อมด้วย น.ส.สิรินภา วิเศษฤทธิ์ คดีมียาเสพติดไว้ในครอบครองเป็นยาไอซ์น้ำหนัก 1 ก.ก. และมีอาวุธปืนไว้ในความครอบครองโดยไม่ได้รับอนุญาต
