
# Дадоха луди пари за картина, висяла години наред в кухня, защото....

Published at: **2019-11-03T15:09:00+00:00**

Author: ****

Original: [Blitz.bg](https://blitz.bg/lyubopitno/dadokha-ludi-pari-za-kartina-visyala-godini-nared-v-kukhnya-zashchoto_news707072.html)

https://blitz.bg/lyubopitno/dadokha-ludi-pari-za-kartina-visyala-godini-nared-v-kukhnya-zashchoto_news707072.html Blitz.bg

        Рядка картина на средновековния майстор от Флоренция Чимабуе, която до съвсем неотдавна се смяташе за безвъзвратно изгубена, бе продадена на търг в Санлис, недалеч от Париж, за впечатляващите 24 милиона евро.
      
Сумата е рекордна за средновековна картина, продадена на търг. Първоначалната оценка на творбата бе между 4 и 6 милиона евро. Но на наддаването, организирано от аукционна къща “Актеон”, цената є нарасна четворно.Новият собственик на “Презреният Христос” е анонимен участник в търга, за когото се знае само, че е от района на Северна Франция, уточнява "Труд".
“Когато на пазара се появи уникална и толкова рядка творба на художника Чимабуе, трябва да сте готови за изненади”, обяснява пред Ройтерс търговецът на произведения на изкуството Доминик льо Коент.
Картините на Чимабуе са изключително редки, а “Презреният Христос” е първата негова творба, която се предлага на търг от десетилетия. Флорентинският творец е последният велик художник на византинизма в Италия, наричан там “маниера грека”. Изкуството по това време изобразява сцените относително плоски. Но Чимабуе е пионер в движението към натурализъм, като в неговите фигури има по-голяма реалистичност, верни пропорции и сенки.
Не по-малко интересна е историята на “Презреният Христос”. Картината е рисувана върху пано или панел от топола. Смята се, че тя е част от полиптих (произведение от пет или повече подвижно съединени части с живописни или релефни сцени, които са свързани тематично и сюжетно), датиращ от 1280 г. Въпросният полиптих на Чимабуе включвал осем панела, изобразяващи страстите Христови.Пет от паната са изгубени, а други две могат да се видят в Националната галерия в Лондон и в колекция в Ню Йорк. Следите на “Презреният Христос” се губеха до това лято, когато творбата бе открита на напълно неочаквано място.
Оказа се, че картината се намирала в дома на възрастна французойка в Компиен, в района на Париж. Жената държала шедьовъра години наред в кухнята си, точно над готварската печка, без изобщо да има представа, че притежава толкова ценна творба.Смятала, че е просто икона, без особена стойност. Случайно обаче картината била забелязана от търговец, който посъветвал собственичката є да поиска оценка от експерти. Тя била направена с инфрачервена светлина, за да се идентифицират евентуални сходства с други творби на Чимабуе. И така “Презреният Христос” на флорентинския майстор бил открит след дълги години в неизвестност.
