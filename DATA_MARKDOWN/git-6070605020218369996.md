
# L'enderroc del bloc de Badalona començarà dimarts i es farà manualment

Published at: **2019-11-03T12:17:06+00:00**

Author: ****

Original: [Ara.cat](https://www.ara.cat/societat/perillar-estabilitat-edifici-caiguda-Badalona_0_2337366367.html)

El bloc amb aluminosi en perill d'esfondrar-se al barri de la Salut de Badalona començarà a enderrocar-se aquest dimarts. L'Ajuntament ja ha triat l'empresa que durà a terme els treballs d'una manera manual per preservar la seguretat dels edificis del voltant. La crisi de l'edifici ha obligat a desallotjar un centenar de veïns, dels quals 42 són els de l'immoble afectat i no podran tornar a casa seva.
El regidor d'Urbanisme i Protecció Civil, Ruben Guijarro, ha explicat que s'ha optat per l'enderroc amb una tècnica "més conservadora i manual, no la imatge que es veu a les pel·lícules amb explosius", almenys fins que estigui reduït tot l'edifici fins a l'altura d'on es va obrir un forat de grans dimensions divendres. En total, seran setmanes de treballs que costaran entre 350.000 i 400.000 euros que, inicialment i de manera subsidiària, pagarà l'Ajuntament de Badalona. Guijarro ha reconegut que un informe jurídic dirimirà més endavant qui ha d'acabar assumint aquesta despesa.
Els 42 veïns del bloc en risc porten des de dilluns fora de casa i no hi podran tornar ni per recollir alguns objectes personals. Els tècnics municipals i els bombers asseguren que és massa arriscat pels danys greus que presenta l'immoble. De moment, s'estan en hostals o apartaments que els ha garantit l'Ajuntament de Badalona durant dues setmanes. Guijarro ha dit que més enllà d'aquesta data seran els Serveis Socials municipals els qui decidiran cas a cas quina solució es dona a les famílies.
Pel que fa a la resta de desallotjats, una part ha anat a casa de familiars i amics i una quinzena han passat les últimes dues nits al Centre d'Urgències i Emergències Socials de Barcelona (CUESB). Com que el retorn a casa seva no serà immediat, l'Ajuntament també treballa per oferir-los un allotjament "més confortable" com ara en hostals fins que el bloc hagi estat enderrocat i no hi hagi perill.

        “Allà dins hi tenim tota la vida, coses que no es paguen amb diners”
      
Les tasques d'enderroc s'estan accelerant al màxim, segons el consistori, per evitar que el bloc caigui per si sol. De fet, la pluja del matí i el vent que bufa aquest diumenge feien que el risc de nous despreniments fos més alt. A partir d'aquest dilluns, començaran les tasques preliminars, com el tall de les línies elèctriques o la telefonia, entre d'altres. La previsió és iniciar l'enderroc dimarts. 
