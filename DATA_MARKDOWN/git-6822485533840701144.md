
# مقام آمریکایی: انگیزه ایران برای حمله به اسرائیل زیاد شده است

Published at: **2019-11-05T04:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980814007.html)

یک مقام ارشد آمریکایی روز دوشنبه مدعی شد که انگیزه ایران برای حمله به رژیم صهیونیستی افزایش یافته است.
به گزارش فارس، یک مقام ارشد آمریکایی روز دوشنبه مدعی شد که انگیزه ایران برای حمله به رژیم صهیونیستی و دیگر کشورها در منطقه زیاد شده است.
به گزارش پایگاه خبری صهیونیستی «کان»، این مقام ارشد آمریکایی در ادامه سخنانش گفت: «یکی از دلایل افزایش انگیزه ایران برای حمله به اسرائیل و دیگر کشورها در منطقه این است که ایران می‌خواهد حلقه تحریم‌ها را شکسته و تهدیدی ایجاد کند تا این امکان بوجود آید که این تحریم‌ها برداشته شوند.»
این ادعا در حالی مطرح می‌شود که مقامات ایران بارها تاکید کرده‌اند که تحریم‌های آمریکا علیه ایران که با خروج این کشور از برجام از اردیبهشت ماه سال گذشته اعمال شده نتوانسته به اهداف خود علیه ایران دست پیدا کند.
امروز نیز «سید عباس موسوی»، سخنگوی وزارت امور خارجه در واکنش به اعلام تحریم‌های جدید علیه تنی چند از مسئولان و اشخاص حقیقی و حقوقی ایرانی از سوی ایالات متحده آمریکا اظهار داشت: اعتیاد رژیم آمریکا به تحریم‌های یکجانبه، دولتمردان این رژیم را در شرایطی کاملا انفعالی قرار داده که هر از گاهی برای تسکین خود و فرار از سرخوردگی‌های ناشی از ناکامی در برابر اراده پولادین ملت ایران نسبت به اعلام تحریم‌هایی پوچ مبادرت می‌ورزند. 
وزارت خزانه‌داری آمریکا امروز دوشنبه اعلام کرد نام ۹ فرد و یک نهاد را به فهرست تحریمی این کشور علیه ایران اضافه کرده است.
