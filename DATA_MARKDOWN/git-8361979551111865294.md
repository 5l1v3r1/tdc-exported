
# Гриценко про розведення військ на Донбасі: На це не можна реагувати в режимі одноклітинного організму

Published at: **2019-11-05T18:56:00+00:00**

Author: ****

Original: [НВ](https://nv.ua/ukr/ukraine/politics/gricenko-pro-donbas-na-ce-ne-mozhna-reaguvati-v-rezhimi-odnoklitinnogo-organizmu-novini-ukrajini-50051801.html)

«Не знаю, чи граєте ви в шахи, але не можна робити таки одноходовки, реагувати в режимі одноклітинного організму — амеби звичайної чи інфузорії туфельки. Треба дивитися на два-три кроки вперед», — зауважив Гриценко.
За його словами, наразі розведення військ на Донбасі — це тільки передумова для проведення Нормандського формату. Проте треба бачити, чим завершиться ця зустріч.
«Я не бачу варіанту вирішення проблеми так, як це влаштувало би Україну й українців. Я бачу інше: якщо у Парижі відбудеться ця зустріч, а це ще не факт, то Зеленський буде сидіти один проти трьох — Меркель, Макрона і Путіна. Тому що в одних є бажання забути про України, а у Путіна „впихнути“ це ОРДЛО в Україну», — зазначив Гриценко.
Як наголосив політик, Зеленському не варто прискорювати зустріч Нормандської четвірки, а також погоджуватися на умови президента РФ Володимира Путіна.
У п’ятницю, 1 листопада, в Луганській області на ділянці № 2 в районі Золотого завершився етап розведення сил й засобів з обох сторін.
29 жовтня в Золотому Луганської області стартувало розведення сил й засобів, яке потім продовжиться в Петрівському.
Штаб ООС спочатку відмовився це підтвердити, опублікувавши повідомлення про обстріл в цьому районі.
Однак пізніше офіційно заявив про початок «дзеркального» розведення сил й засобів у Золотому. У штабі додали, що обстріл, про який повідомлялося напередодні, відбувся поза зоною розведення сил й засобів.
Проти відведення сил виступили добровольці і ветерани АТО/ООС, вони організували цілодобове чергування на блокпостах, з метою не допустити розведення.
Однак, 31 жовтня в МВС заявили, що більша частина ветеранів, які виступали проти розведення, вже покинула Золоте.
Далі розведення повинно початися в Петрівському, однак, через обстріли бойовиків його відклали.
РФ назвала умовою проведення зустрічі нормандської четвірки розведення сил і засобів на Донбасі (в першу чергу — Золоте і Петрівське). Раніше через обстріли бойовиків процес розведення неодноразово зривався.
