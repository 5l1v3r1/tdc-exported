
# Життю та здоров'ю Пашинського загрожує небезпека, - ДБР

Published at: **2019-11-07T10:26:20+00:00**

Author: ****

Original: [ГЛАВКОМ](https://glavcom.ua/news/zhittyu-ta-zdorovyu-pashinskogo-zagrozhuje-nebezpeka-dbr-638350.html)

Державне бюро розслідувань заявляє, що життю та здоров'ю колишнього депутата Верховної Ради Сергія Пашинського («Народний фронт») загрожує небезпека. Про це повідомив суддя Святошинського районного суду Києва Сергій Дячук.
Він зазначив, що у четвер Пашинський мав бути допитаний як свідок у справі про розстріл активістів Євромайдану.
ДБР відмовилося дозволити доставку ексдепутата, який також є підозрюваним у кримінальному провадженні, яке розслідує бюро.
«Нас інформує ДБР, що сторона обвинувачення вважає неможливим доставити підозрюваного Пашинського до приміщення Святошинського районного суду Києва для допиту останнього як свідка у зв'язку з тим, що життю та здоров'ю Пашинського загрожує небезпека, а тому переміщення підозрюваного є небезпечним», - оголосив суддя позицію ДБР.
Він також зазначив, що допит Пашинського відеозв'язком зараз неможливий, оскільки необхідне обладнання поламалося.
У зв'язку з цією ситуацією допит ексдепутата перенесено на 21 листопада - День Гідности та Свободи (дата початку Євромайдану).
Суд також підкреслив, що стадія допиту свідків наближається до завершення.
Нагадаємо, Київський апеляційний суд на засіданні у п’ятницю, 18 жовтня, залишив в силі рішення Печерського райсуду, який обрав екснардепу Сергію Пашинському запобіжний захід у вигляді тримання під вартою без права внесення застави.
Як відомо, 17 жовтня під час судового засідання було оголошено, що Пашинського на поруки готові взяти колишній секретар РНБО Олександр Турчинов та колишній спікер парламенту Андрій Парубій й інші чинні та колишні нардепи.
Як повідомлялося, Київський апеляційний суд 17 жовтня розглядав апеляційну скаргу захисту екснардепа Сергія Пашинського на обрання йому запобіжного заходу у вигляді тримання під вартою без альтернативи внесення застави.
12 жовтня адвокати оскаржили арешт Пашинського
Зазначимо, що Печерський районний суд Києва на засіданні 7 жовтня обрав запобіжний захід народному депутату VIII скликання Сергію Пашинському, якого підозрюють у заподіянні громадянину тяжкого тілесного ушкодження, у вигляді взяття під варту до 4 грудня.
Прокуратура просила суд взяти Пашинського під варту. Інтереси екснардепа представляли два адвокати. Клопотання прокурорів Генпрокуратури розглядала суддя Олеся Батрін. 
Нагадаємо, Генеральна прокуратура України знову взялася розслідувати історію трирічної давності про стрілянину за участю Сергія Пашинського і жителя Васильківського району В'ячеслава Хімікуса.
За даними слідства, 31 грудня 2016 року на території Київської області відбувся словесний конфлікт між народним депутатом Пашинським та громадянином, під час нього нардеп дістав власну зареєстровану вогнепальну зброю (пістолет марки Glock 19) та вистрілив чоловіку в ліву ногу.
У результаті громадянин отримав тілесні ушкодження у вигляді вогнепального осколкового перелому стегнової кістки лівої ноги.
Пашинському повідомили про підозру у заподіянні громадянину тяжкого тілесного ушкодження.
