
# ΔΕΗ : Αρση μονιμότητας για τους νέους εργαζόμενους – Τι αλλάζει

Published at: **2019-11-01T08:28:31+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/society/dei-katargisi-tis-monimotita-gia-tous-neous-ergazomenous-ti-allazei/)

Μία σειρά από ανατροπές στη ΔΕΗ με απώτερο στόχο να περιοριστεί το ετήσιο μισθολογικό κόστος για την επιχείρηση ανακοινώθηκαν χθες, από την κυβέρνηση.
Η κυβέρνηση μεταξύ άλλων ανακοίνωσε νέα διαδικασία πρόσληψης των εργαζομένων αορίστου χρόνου, καταργείται η μονιμότητα στους νεοπροσλαμβανόμενους ενώ για  τις προσλήψεις ανωτέρων διευθυντικών στελεχών θα έχουν τριετείς θητείες και θα επιλέγονται κατόπιν προκήρυξης που θα απευθύνεται τόσο στο εσωτερικό της επιχείρησης όσο και σε όλη την αγορά.

        Διαβάστε ακόμη : «Βράζουν» τα νησιά του Αιγαίου - Πάνω από 15.000 πρόσφυγες στη Μόρια – Κινητοποιήσεις στη Λέρο
      
Ο Κωστής Χατζηδάκης απαρίθμησε 10 μέτρα για τον εκσυγχρονισμό της ΔΕΗ, σημειώνοντας: «Η ΔΕΗ έβγαλε τη μύτη της έξω από το νερό. Ομως ακόμη έχει δρόμο μπροστά της».
1. Καταργείται η μονιμότητα στους νεοπροσλαμβανόμενους εργαζομένους
Ολοι όσοι θα προσληφθούν εφεξής στη ΔΕΗ δεν θα έχουν μονιμότητα Δημοσίου, αλλά συμβάσεις όπως υπάρχουν στον ιδιωτικό τομέα. Σήμερα, ο μέσος όρος ηλικίας των εργαζομένων στη ΔΕΗ είναι τα 52 έτη, ενώ η διαδικασία των προσλήψεων μπορεί να πάρει έως και τρία χρόνια. Με το νέο πλαίσιο οι προσλήψεις απλοποιούνται και επιταχύνονται. Θα υπάρχει συμμετοχή του ΑΣΕΠ για έλεγχο νομιμότητας.
2. Στοχευμένες εθελούσιες έξοδοι
Με σκοπό να μειωθεί το κόστος της ΔΕΗ αλλά και να στηριχθεί το πρόγραμμα απολιγνιτοποίησης, προβλέπονται στοχευμένα προγράμματα εθελουσίας εξόδου για το προσωπικό, με βάση καθορισμένα κριτήρια, ιδίως για συγκεκριμένες κατηγορίες και ειδικότητες ή για συγκεκριμένες υπηρεσιακές μονάδες. Το κόστος θα καλυφθεί εξ ολοκλήρου από την ίδια τη ΔΕΗ. Θα ακολουθηθεί το μοντέλο του ΟΤΕ της περιόδου 2012-2014.
3. Προσλήψεις γενικών διευθυντών και διευθυντών
Τα ανώτερα διευθυντικά στελέχη της ΔΕΗ (και των θυγατρικών ΔΕΗΑΝ και ΔΕΔΔΗΕ), δηλαδή οι γενικοί διευθυντές και οι διευθυντές, δεν θα είναι μόνιμα, αλλά θα έχουν τριετείς θητείες. Θα επιλέγονται κατόπιν προκήρυξης που θα απευθύνεται τόσο στο εσωτερικό της επιχείρησης όσο και σε όλη την αγορά.
4. Εισαγωγή κινήτρων για την προσέλκυση στελεχών
Οι αμοιβές των γενικών διευθυντών και των διευθυντών, ακριβώς λόγω της τριετούς θητείας τους, θα καθορίζονται από το Διοικητικό Συμβούλιο της ΔΕΗ, έπειτα από πρόταση της Επιτροπής Αμοιβών που προβλέπεται στο νομοσχέδιο. Η ρύθμιση αφορά περίπου 80 στελέχη σε ΔΕΗ, ΔΕΗ Ανανεώσιμες και ΔΕΔΔΗΕ.
5. Ενίσχυση μεσαίας βαθμίδας διοίκησης της εταιρείας
Οι βοηθοί γενικοί διευθυντές, σε ένα ποσοστό έως 20%, θα προσλαμβάνονται επίσης από την αγορά, αλλά θα αμείβονται με βάση το μισθολόγιο της ΔΕΗ.
6. Διευκόλυνση εσωτερικής κινητικότητας εργαζομένων
Για να γίνει καλύτερη διαχείριση του προσωπικού εντός του ομίλου ΔΕΗ, προβλέπεται ένα ειδικότερο Σύστημα Εσωτερικής Κινητικότητας, ώστε κάποιοι εργαζόμενοι να μπορούν να μετακινηθούν προς τον ΔΕΔΔΗΕ και τη ΔΕΗ Ανανεώσιμες.
7. Εθελοντικές μετακινήσεις προς το Δημόσιο
Προβλέπεται η δυνατότητα μεταφοράς προσωπικού της ΔΕΗ, με την ίδια σχέση εργασίας, σε υπηρεσίες και φορείς του στενού ή του ευρύτερου δημόσιου τομέα.
8. Νέο, ευέλικτο πλαίσιο για τις προμήθειες
Παρέχεται η αναγκαία ευελιξία, προκειμένου η εταιρεία να μπορεί να προβεί σε ανάθεση δημοσίων συμβάσεων κάτω από τα όρια που θέτει το κοινοτικό δίκαιο, κατά παρέκκλιση της εθνικής νομοθεσίας περί δημοσίων συμβάσεων. Σε κάθε περίπτωση υπάρχει η διασφάλιση του προσυμβατικού ελέγχου του Ελεγκτικού Συνεδρίου, που διατηρείται και θωρακίζει την εταιρεία ως ισχυρότατη ασφαλιστική δικλίδα ελέγχου.
9. Ενίσχυση εταιρικής διακυβέρνησης
Ενισχύεται η εταιρική διακυβέρνηση της ΔΕΗ με τη σύσταση Επιτροπών Αμοιβών και Προσλήψεων και Εποπτείας Προμηθειών.
10. Κατάργηση προνομιακού τιμολογίου για τους εργαζομένους
Όπως ανέφερε ο κ. Χατζηδάκης μιλώντας στον ΣΚΑΪ, έως το Δεκέμβριο θα γίνει γνωστό το χρονοδιάγραμμα για την εξυγίανση της ΔΕΗ.  Σύμφωνα με τον υπουργό Ενέργειας, οι εργαζόμενοι στη ΔΕΗ είναι σήμερα 17.000 και θα μειωθούν λόγω απολιγνιτοποίησης και άλλων διαρθρωτικών αλλαγών, εξέλιξη η οποία όπως είπε  θα δώσει ανάσα στην εταιρεία.
«Όταν λέμε μεταρρυθμίσεις αυτές θα πρέπει να πάρουν σάρκα και οστά… Δεν μπορεί η ΔΕΗ να ανταγωνιστεί τους απέναντι όταν πηγαίνει με τον αραμπά. Τα παιδιά του ΟΤΕ δεν είναι παιδιά ενός κατώτερου Θεού σε σχέση με τα παιδιά που θέλουν να δουλέψουν τη ΔΕΗ» ανέφερε χαρακτηριστικά ο υπουργός.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
