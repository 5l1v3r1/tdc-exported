
# В Одесі співробітника СБУ викрили на вимаганні грошей

Published at: **2019-11-02T09:31:20+00:00**

Author: ****

Original: [ГЛАВКОМ](https://glavcom.ua/odesa/news/v-odesi-spivrobitnika-sbu-vikrili-na-vimaganni-groshej-637191.html)

Оперативники управління внутрішньої безпеки СБУ викрили в Одесі співробітника спецслужби на вимаганні грошей.
Про це повідомляє пресслужба відомства.
«Встановлено, що співробітник разом із спільником вимагали понад 35 тисяч гривень з місцевої мешканки. За цю суму зловмисники обіцяли сприяння у поверненні жінці автомобіля, вилученого працівниками поліції, та гарантували нібито невтручання правоохоронців у її підприємницьку діяльність», – йдеться у повідомленні.
Зазначається, що правоохоронці задокументували перерахування на банківську картку спільника авансу у розмірі більш ніж 15 тисяч гривень.
Крім того, проведено обшуки за місцем роботи та проживання фігурантів справи. Обом підозрюваним оголосили про підозру у вчиненні злочинів, передбачених статтями про шахрайство і пропозицію, обіцянку або надання неправомірної вигоди посадовій особі (ст.190, ст.369 КК України).
Нагадаємо, у Києві СБУ затримала афериста, який представлявся «позаштатним помічником» вищого керівництва країни і за гроші пропонував сприяти призначенню на керівні посади у правоохоронних та державних органах.
