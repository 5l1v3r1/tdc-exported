
# Nehoda dočasně zastavila provoz tramvají a autobusů na Smíchově

Published at: **2019-11-06T08:14:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/nehoda-docasne-zastavila-provoz-tramvaji-a-autobusu-na-smichove/1817720?utm_source=rss&utm_medium=feed)

Praha - V Nádražní ulici v Praze 5 se dnes ráno srazila tramvaj a dvě osobní auta. Čtyři lidé, včetně řidičky tramvaje, byli při tom lehce zraněni a provoz tramvají a autobusů mezi Smíchovským nádražím a Zlíchovem byl na 40 minut obousměrně zastaven. ČTK to řekly mluvčí policie Violeta Siřišťová a záchranné služby Jana Poštová a na webu o tom informoval dopravní podnik.
Nehoda se stala kolem 07:30. "Posádky záchranné služby odvezli čtyři lidi s lehkými poraněními do pražských nemocnic," uvedla k nehodě mluvčí záchranné služby. Bližší informace o zraněných neměla, pouze to, že mezi nimi byla i řidička tramvaje.
Tramvaje a autobusy mezi Smíchovským nádražím a Zlíchovem podle dopravního podniku nejezdily do 08:10. Automobilovou dopravu po nehodě u Smíchovského nádraží dočasně řídila dopravní policie.
