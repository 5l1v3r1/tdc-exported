
# करतारपुर यात्रा : हरियाणा के सिख श्रद्धालु यहां तक कर सकेंगे फ्री सफर

Published at: **2019-11-07T14:25:30+00:00**

Author: **चंडीगढ़ | एजेंसी**

Original: [https://www.livehindustan.com](https://www.livehindustan.com/ncr/story-kartarpur-visit-haryana-govt-will-give-free-travel-facility-to-sikh-pilgrims-to-gurdaspur-2837088.html)

पाकिस्तान के करतारपुर साहिब की यात्रा पर जाने वाले श्रद्धालुओं के लिए अच्छी खबर है। हरियाणा के मुख्यमंत्री मनोहर लाल खट्टर ने कहा है कि उनकी सरकार गुरु नानक देव का 550वां प्रकाशपर्व मनाने के लिए पाकिस्तान के करतारपुर साहिब जाने वाले 5,000 से अधिक श्रद्धालुओं को पंजाब के गुरदासपुर तक नि:शुल्क यात्रा सेवा मुहैया कराएगी।
मुख्यमंत्री मनोहर लाल खट्टर ने बुधवार को बताया कि आगामी कुछ दिनों में राज्य से करीब 5,500 श्रद्धालु बसों और ट्रेनों से गुरदासपुर स्थित डेरा बाबा नानक पहुंचेंगे। चंडीगढ़ में जारी एक आधिकारिक बयान में मुख्यमंत्री खट्टर के हवाले से कहा गया कि गुरदासपुर के डेरा बाबा नानक पहुंचने तक का इन श्रद्धालुओं का खर्च राज्य सरकार वहन करेगी।
प्रधानमंत्री नरेंद्र मोदी नौ नवंबर को डेरा बाबा नानक में करतारपुर कॉरिडोर का उद्घाटन करेंगे। यह कॉरिडोर पाकिस्तान में पंजाब प्रांत के नारोवल जिले में करतारपुर स्थित गुरुद्वारा दरबार साहिब को गुरदासपुर के डेरा बाबा नानक से जोड़ेगा।

        
          करतारपुर जाने वाले पहले जत्थे में मनमोहन सिंह का नाम, जानें और कौन
        
      
