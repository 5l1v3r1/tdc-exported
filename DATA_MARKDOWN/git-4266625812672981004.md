
# САП завершила досудове розслідування у справі ексзаступника міністра екології та природних ресурсів

Published at: **2019-11-05T16:55:00+00:00**

Author: ****

Original: [ZIK.UA](https://zik.ua/news/2019/11/05/sap_zavershyla_dosudove_rozsliduvannya_u_spravi_ekszastupnyka_ministra_1684263)


        Досудове розслідування у справі колишнього заступника міністра екології та природних ресурсів України, якого підозрюють у навмисному недекларуванні права на користування будинком та земельною ділянкою, завершено.
      
Про це повідомляє пресслужба САП.
«Детективи НАБУ під процесуальним керівництвом прокурорів САП завершили досудове розслідування у кримінальному провадженні за фактом внесення заступником міністра недостовірних відомостей до декларації особи, уповноваженої на виконання функцій держави або місцевого самоврядування (ст.366-1 КК України). 4 листопада 2019 року підозрюваному та його захиснику відкрито матеріали слідства для ознайомлення перед скеруванням обвинувального акту до суду», - йдеться в повідомленні.
За даними українських ЗМІ, йдеться про колишнього заступника міністра екології та природних ресурсів України Віктора Вакараша.
Окрім того, слідство встановило, що посадовець в е-деклараціях за 2015 та 2016 роки не задекларував факти користування нерухомим майном, а саме — житловим будинком загальною площею 556,4 кв. м та земельною ділянкою площею 0,1607 га, а також відомості про об’єкти нерухомості та транспортні засоби.
«Власником цієї нерухомості та транспортних засобів, загальна вартість яких станом на дату придбання становить понад 6,9 млн грн, є близькі родичі посадовця», - зазначається в повідомленні.
Нагадаємо, заступнику міністра екології та природних ресурсів України 29 серпня 2019 року було повідомлено про підозру у навмисному невідображенні у декларації права користування на будинок та земельну ділянку.
Також нагадаємо, що САП завершила розслідування щодо особи, яка відмовилась свідчити у справі одеського «Краяну».
