
# Bratislavské vodárne zrušili nevýhodný prenájom auta, odstraňujú aj ďalšie nedostatky

Published at: **2019-11-06T11:35:23+00:00**

Author: **Webnoviny**

Original: [Denník politika](http://dennikpolitika.sk/archiv/88838)

6.11.2019 (Webnoviny.sk) – Nové vedenie Bratislavskej vodárenskej spoločnosti (BVS) postupne odstraňuje problémy a výzvy, ktoré „našli na stole„. Zrušili nevýhodný prenájom Volkswagena Touareg a vysúťažili výhodnejšiu zmluvu na dodávku elektrickej energie. Vďaka týmto krokom BVS ušetrí v roku 2020 viac ako 300-tisíc eur. Informoval o tom v tlačovej správe riaditeľ komunikácie BVS Peter Podstupka.
Predražený prenájom Volkswagena Touareg dohodlo BVS ešte za bývalého primátora Bratislavy Iva Nesrovnala. Za zrušenie zmluvy nebude platiť BVS žiadne poplatky. „Ďalšie desaťtisíce ušetríme využívaním efektívnejších strojov, ktoré sú vďaka nižšej spotrebe aj ekologickejšie,“ vysvetlil Podstupka.
Nové vedenie BVS hľadá spôsoby, ako zefektívniť prenájom celej flotily vozidiel. „Vzhľadom na štruktúru uzavretých zmlúv, ako aj špecifikáciu vozového parku potrebného na údržbu a prevádzku vodovodov v celom regióne nie je možné zmluvy ukončiť okamžite,“ vysvetlil Podstupka s tým, že BVS momentálne hľadá riešenia, ktoré budú výhodné z dlhodobého hľadiska.
