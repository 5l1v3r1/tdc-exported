
# انقلاب اسلامی ثمره خون شهداست/ «شهید سید نور خدا موسوی» مظهر ایمان و جهاد درراه خدا

Published at: **2019-11-06T21:05:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545311.html/%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AB%D9%85%D8%B1%D9%87-%D8%AE%D9%88%D9%86-%D8%B4%D9%87%D8%AF%D8%A7%D8%B3%D8%AA---%D8%B4%D9%87%DB%8C%D8%AF-%D8%B3%DB%8C%D8%AF-%D9%86%D9%88%D8%B1-%D8%AE%D8%AF%D8%A7-%D9%85%D9%88%D8%B3%D9%88%DB%8C--%D9%85%D8%B8%D9%87%D8%B1-%D8%A7%DB%8C%D9%85%D8%A7%D9%86-%D9%88-%D8%AC%D9%87%D8%A7%D8%AF-%D8%AF%D8%B1%D8%B1%D8%A7%D9%87-%D8%AE%D8%AF%D8%A7)

نماینده ولی فقیه در استان لرستان انقلاب اسلامی را ثمره خون شهدا دانست و گفت: شهید سید نور خدا موسوی ایستادگی، غیرت، شجاعت و دلاوری را از خود نشان داد.
به گزارش شبکه اطلاع رسانی راه دانا؛ به نقل از سفیرافلاک، آیت الله سید احمد میرعمادی عصر امروز در مراسم سالگرد سردار شهید سید نور خدا موسوی که در حسینیه گلزار شهدای خرم‌آباد برگزار شد اظهارداشت: امروز سالروز شهادت امام حسن عسکری (ع)، یازدهمین اخترتابناک امامت و ولایت است که در این روز سالگرد شهید سید نور خدا موسوی نیز برگزار شده است.
وی ضمن تسلیت سالروز شهادت امام حسن عسکری (ع) افزود: حضور انبوه شما مردم بزرگوار، ولایت مدار در این مراسم معنوی و الهی نشان از قدرشناسی است.
نماینده ولی فقیه در استان لرستان عنوان کرد: خداوند درقرآن عامل سعادت و رستگاری مردم را سعادت و رستگاری در ایمان، هجرت و جهاد در راه خدا می‌داند.
وی تفاوت انسان‌ها را درایمان راسخ به راه و هدفی است که انتخاب کرده اند دانست و گفت: امام حسن عسکری(ع) در زمان خود یک ویژگی‌های منحصر به فردی داشتند به پس از امام جواد (ع) جوانترین امامی بود که به شهادت رسید.
آیت الله میرعمادی تصریح کرد: امام حسن عسکری (ع) بیشترین شکنجه را داشت به طوری که ۱۵ سال در تبعید و زندان بود.
وی گفت: مهمترین دستاورد انقلاب اسلامی ایران تحول عظیمی بود که جوانان این مملکت مومن شدند و با ایمان در راه خدا هجرت و جهاد کردند.
نماینده ولی فقیه در استان لرستان اظهارداشت: در دوران دفاع مقدس به خاطر ایمان پیروز و در عملیات‌ها یکی پس از دیگری موفق شدیم.
وی با بیان اینکه ایمان عامل اساسی استقامت و شرط پیروزی افزود: ایمان به انسان آرامش می‌دهد و این ایمان است که دشمن را کوچک و راه را برای انسان باز می‌کند.
آیت الله میرعمادی با اشاره به نحوه شهادت شهید مدافع حرم شهید محسن حججی عنوان کرد: این شهید والامقام همانند کوه در مقابل داعش ایستاد، داعشی که رزمندگان و مردم را می‌گرفت، محصور می‌کرد وآتش می‌زد.
وی با اشاره به اینکه شهید سید نور خدا موسوی آیت خدا بود بیان کرد: سید نور خدا موسوی فرمانده شجاع و تکاور در منطقه لار سیستان و بلوچستان بود که ایستادگی، غیرت، شجاعت و دلاوری خود را نشان داد و باید گفت شهامت شهید سید نور خدا موسوی ریشه در ایمان دارد.
نماینده ولی فقیه در استان لرستان گفت: بسیاری از افراد ظاهرا در جامعه خود را شجاع نشان می‌دهند اما ترسو هستند، شجاعت در میدان جنگ و آزمایش خود را نشان می‌دهد.
وی تصریح کرد: خانواده شهید سید نورخدا موسوی در یک امتحان بزرگ سربلند و پیروز شدند؛ تصور نمی‌کردیم شهید موسوی ۱۰ سال زنده بماند و با رزمندگان و بازماندگان شهدا، همرزمان سخن گفته و بگوید من آیتی از آیات الهی هستم.
آیت الله میرعمادی خاطرنشان کرد: هر نفس سید نور خدا سخنی با ما بود و سخنش این بود که این انقلاب و نظام ثمره خون شهداست.
وی اظهارداشت: شهید نورخدا توانست در دوران خدمتش سربلند و شهادتش الگو باشد. مجروحیت سید نور خدا افتخار و رفتنش را ابدی بود.
نماینده ولی فقیه در استان لرستان با بیان اینکه شهید سید نور خدا موسوی زنده است و حیات ابدی دارد افزود: از خانواده و همسر این شهید تجلیل می‌کنم چرا که همسر شهید مظهر ایثار و مقاومت بود و همسر شهید سید نور خدا موسوی همانند حضرت زینب (س) توانست به خوبی به عنوان یکی پرستار از شهید مراقبت کند.
وی عنوان کرد:ایمان ما هیهات منه ذله است و دست ذلت نمی‌دهیم و این افتخاری برای استان لرستان است که شهید موسوی به عنوان شهید امسال در کشور معرفی می‌شود.
آیت الله میرعمادی با اشاره به اینکه برای ما افتخار است که سید نور خدا موسوی مظهر ایمان، جهاد، مقاومت و مظهر ولایت مداری و ایستادگی در راه خدا است بیان کرد: امروز برای ما افتخار است که سید نور خدا به عنوان یک جانباز ۱۰۰ درصد ۱۰ سال نفس می‌کشید و فقط نفس کشیدن و حرکات چشمش سبب امنیت ما شد.
وی گفت: خون شهدا تثبیت راه ولایت است و پیام این مراسم ایمان راسخ به انقلاب است و باید از دستاوردهای انقلاب حفاظت کنیم.
نماینده ولی فقیه در استان لرستان تصریح کرد: ما باید در راه ولایت ثابت قدم بمانیم و شک و تردید به خود راه ندهیم.
انتهای پیام/
