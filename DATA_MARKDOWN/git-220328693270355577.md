
# Борисов ще пита Тръмп за Цветанов (ОБНОВЕНА)

Published at: **2019-11-01T08:13:00+00:00**

Author: **Редактори**

Original: [Стандарт Новини](https://standartnews.com/balgariya-politika/borisov-shche-pita-trmp-za-tsvetan-tsvetanov-405533.html)

Скоро имам среща с президента на САЩ Доналд Тръмп и ще питам какво е правил Цветан Цветанов там, заяви шеговито премиерът Бойко Борисов тази сутрин в интервю за бТВ. Бившият втори в ГЕРБ е на обиколка в Щатите, където е от името на създадения наскоро от него Евро-атлантически център за сигурност.
В отговор на въпрос премиерът каза, че не вярва Цветанов да упражнява някаква намеса в местните избори. Борисов обаче изрази разочарование от начина, по който Цветан Цветанов е коментирал вота в смесените райони. Според Бойко Борисов именно това е довело дори до физически разправии там.
Според Борисов битката на местните избори е приключила още на първия тур. Премиерът показа карта, на която БСП е след ДПС по постигнатия брой общински съветници в цялата страна. При това броят съветници на ГЕРБ в цяла България се покачва вече трети път.
"Атакувах партията си, всички, пресметнете колко човека изгоних, всичко това се превърнаха във врагове, резултатите в Ямбол и Русе го показаха. Нямаше време да наложим там нашите кандидати. В Русе сме първа политическа сила", припомни премиерът.
И каза, че е доволен от резултатите. "Как да не съм доволен, имаме два пъти повече гласове от БСП. Ако бяха те с два пъти повече, нямаше да можем да им затворим устите", подчерта Борисов.
Дори Тръмп, Меркел и Макрон, Путин ако щете погледнете, управлението винаги взема от популярността, каза той по повод това, че ГЕРБ тази година не спечели кметските си места на първи тур.
Човек, който сега работи за Мая Манолова поискал 3 милиона лева от Бойко Борисов за първите избори, на които се е явил, обяви министър-председателят и лидер на ГЕРБ в интервюто за бТВ. Той не назова името на този човек, каза само, че фамилията му започва с Б. и той се занимавал с това да мами политиците.
Познавам ги какви са, при Манолова има много нечистоплътни хора, дори не се къпят, обясни Борисов.
Възмутен човек от екипа на Манолова пък му казал каква афера с ромските гласове се готви за балотажа в София в неделя. Ще снимат групи роми, които твърдят, че гласуват за Фандъкова, ще надуят балон и след обяд ще започнат едни телевизии, обясни опасенията си Борисов. От няколко дни ГЕРБ предупреждават, че им се готви нова Костинбродска афера.
"Питайте Манолова снощи около 7:30 дали не е била във Волуяк с ромите точно да гласят тази уйдурма", предложи Борисов.
Какво могат да покажат БСП? Трябва да се върнат години назад и да покажат НДК, продължи премиерът. И се върна на темата за човека около Манолова, като обясни, че той това работи - като се яви някой нов политик, се завърта около него.
За карикатурите на Комарнитски Борисов каза, че се радва, че е разкрил едно работно място. Защото е главен герой на карикатурите му.
Премиерът каза, че се вслушва в критики и разкри, че Илиян Василев, емблематично лице за десницата, често му пише есемеси. И го поздравява.
Бойко Борисов отговори и на въпроси, свързани с прословутите ремонти в столицата. На директния въпрос - "Харесва ли ви Графа?", Борисов отговори: "Прекрасен е! Даже снощи си ходих до "Любен Каравелов" да си взема личната карта, да не я забравя и аз като президента, фантастично изглежда вечер, фантастично!"
"Аз живеех дълги години там, каква помиярна яма беше този Граф, докато управляваше синьо-червената мъгла! Сега е фантастичен!"
А на забележката на водещия Антон Хекимян, че медиите са показвали некачествено поставените плочки, отговори: "Това ви е работата! Преди нямаше какво да покажете! Добре, че ви направихме града, за да има какво да покажете! Защо не го показвахте преди този Граф! А този, който е направил грешка, прокурорите ще го вкарат в затвора!"
Бойко Борисов каза, че на следващите местни избори кметът трябва да предложи неща като забрана на камините и печките на твърдо гориво, жесток данък върху старите автомобили, забрана за коли в центъра. "Не само да говорим как е на Запад, но и да го направим!", каза Борисов.
