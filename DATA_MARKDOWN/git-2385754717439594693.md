
# Ο τζιχαντιστής από την Κρήτη που έφτασε κοντά στην ηγεσία του ISIS

Published at: **2019-11-03T21:53:00+00:00**

Author: **SigmaLive**

Original: [SIGMALIVE](https://www.sigmalive.com/news/greece/595565/o-tzixantistis-apo-tin-kriti-pou-eftase-konta-stin-igesia-tou-isis)

Η Τάνια Τσάουντρι, με καταγωγή από το Μπαγκλαντές, ήταν επί χρόνια γνωστή με το ψευδώνυμο «η πρώτη κυρία του ISIS!». Η 35χρονη ήταν παντρεμένη με τον Ελληνικής καταγωγής Τζον Γεωργελά, τον τζιχαντιστή από το Τέξας που έφτασε ένα βήμα πριν την αρχηγία του αυτοαποκαλούμενου Ισλαμικού Κράτους.
Μετά την εξόντωση του αρχηγού του ISIS, Αμπου Μπακρ αλ Μπαγκντάντι, η Ουάσιγκτον ανακοίνωσε ότι ο εκπρόσωπος των Τζιχαντιστών Αμπού Χασάν αλ Μουχατζίρ έπεσε νεκρός. Όμως, σύμφωνα με αμερικανικά δημοσιεύματα, ο αλ Μουχατζίρ είναι ο Τζον Γεωργελάς!
Το ελληνικό του όνομα είναι Ιωάννης-Θωμάς Γεωργιλάκης και έλκει την καταγωγή του από την Κρήτη. Παιδί μιας συντηρητικής οικογένειας Ελλήνων με ρίζες από την Κρήτη, ο Τζον Γεωργελάς είχε γαλουχηθεί με στρατιωτική πειθαρχία. Ο πατέρας του, Τίμοθι, ήταν γιατρός και απόφοιτος της φημισμένης στρατιωτικής Ακαδημίας Γουέστ Πόιντ στις ΗΠΑ.  Ο νεαρός μεγάλωνε με βαθιά ριζωμένες μέσα του τις διδαχές του χριστιανισμού.
 Όλα όμως άλλαξαν, με τις επιθέσεις της 11ης Σεπτεμβρίου. Τον Νοέμβριο του 2001 ασπάστηκε το Ισλάμ και «υιοθέτησε» το όνομα Γιάχγια Αμπού Χασάν, «αποκηρύσσοντας» γονείς και παρελθόν. Την ίδια χρονιά, ταξίδεψε στην Συρία για να μελετήσει αραβικά. Κατά την παραμονή του στην Δαμασκό γνώρισε μια ομάδα Βρετανών μουσουλμάνων, οι οποίοι τον μύησαν στον τζιχαντισμό.
Δεν άργησε, μάλιστα, να βρει το άλλο του μισό, την Βρετανίδα Τάνια Τσάουντρι με την οποία μοιραζόταν τις ίδιες ακραίες πεποιθήσεις για τον ιερό αγώνα ή αλλιώς τζιχάντ, που είχε κηρύξει ο Οσάμα Μπιν Λάντεν στην Δύση. Δεν είναι η πρώτη φορά που ανακοινώνεται ο θάνατος του Γεωργελά. Σύμφωνα με πληροφορίες, φέρεται να είχε σκοτωθεί το 2017 σε βομβαρδισμούς  στην ανατολική Συρία.
Μιλώντας στο «Έθνος της Κυριακής», στις 24 Οκτωβρίου, η Τάνια Γεωργέλα περιγράφει την ζωή της δίπλα στον κρητικής καταγωγής υπαρχηγό του αγγλόφωνου προπαγανδιστικού μηχανισμού του ΙSIS. Οπως λέει, δίπλα στον πρώην σύζυγό της δεν είχε καμία επιλογή και τονίζει ότι χάρη στα παιδιά της βρήκε την δύναμη να τον εγκαταλείψει.
«Ημουν εξαρτημένη από τον σύζυγό μου. Στο γάμο μας, δεν μου ανήκε καν το σώμα μου, το οποίο δεν μου ανήκε εκείνη την εποχή. 'Ημουν στην κουζίνα, καθάριζα, έκανα όλα όσα θα έκανε μια παραδοσιακή σύζυγος. Και πήγαινα πάντα σε αυτόν, γιατί δεν είχα την οικογένειά μου στην Αγγλία. Παραπονιόμουν για την κατάσταση στους δικούς μου, όπως και στους δικούς του, αλλά δεν μπορούσαν να αποδεχθούν αυτήν την πλευρά. 'Ετσι, ήμουν μόνη. Δεν μπορούσα να απευθυνθώ για βοήθεια κάπου. Ηταν η μόνη μου οικογένεια και είχα κάνει τέσσερα παιδιά με έναν άνθρωπο ο οποίος με είχε αναγκάσει να εξαρτώμαι από τον ίδιο». 
Αναφερόμενη στους λόγους που την ώθησαν στον ισλαμισμό, απάντησε, «δέχτηκα πλύση εγκεφάλου για χρόνια, πως αυτή η ζωή είναι προσωρινή, υπάρχει μια άλλη καλύτερη που μας περιμένει και ταυτόχρονα μου έλεγαν πώς να σκέφτομαι. 'Ολη μου η ζωή, μέχρι να εγκαταλείψω το Ισλάμ, δεν ήταν εστιασμένη σε αυτήν την ζωή. 'Ολα παίζονταν σε κάτι φανταστικό, σε μια άλλη ζωή. Οι γονείς μου δεν μου δίδαξαν να είμαι υπεύθυνη για την ζωή μου και άρχισα να νομίζω ότι ο Αλλάχ ήταν υπεύθυνος για όλα. Πολλά πράγματα έπρεπε να τα μάθω αργότερα μόνη μου, διαβάζοντας».
