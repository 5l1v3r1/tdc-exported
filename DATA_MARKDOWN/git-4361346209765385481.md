
# 
        Tragikus vég: Megfagyott a neves zongorista édesanyja
      

Published at: **2019-11-04T02:20:00+00:00**

Author: **Bors**

Original: [www.borsonline.hu](http://www.borsonline.hu/aktualis/tragikus-veg-megfagyott-a-neves-zongorista-edesanyja/185822)


        Rengetegen keresték, azonban már csak holtan találták meg a híres zongorista, Sárik Péter 79 esztendős édesanyját. Cilike egy Fejér megyei idősek otthonából tűnt el még csütörtök délelőtt. Vélhetően összeesett és kihűlés okozta a halálát. 
        Rengetegen keresték, azonban már csak holtan találták meg a híres zongorista, Sárik Péter 79 esztendős édesanyját. Cilike egy Fejér megyei idősek otthonából tűnt el még csütörtök délelőtt. Vélhetően összeesett és kihűlés okozta a halálát.
      
Feldolgozhatatlan veszteség érte Sárik Pétert, a többek között Fonogram-, Artisjus- és eMeRTon-díjjal is elismert jazz-zongoristát. A művész – aki olyan előadókkal koncertezett, mint Pély Barna, Fábián Juli vagy éppen Falusi Mariann – kétségbeesett felhívást tett közzé múlt csütörtökön a közösségi oldalán. Édesanyja ugyanis eltűnt egy Fejér megyei idősek otthonából. Az asszonyt a Fejér megyei rendőrök, polgárőrök, ápolók és civilek is keresték, több mint tízezren, ismert zenészek sokasága osztotta meg az eltűnéséről szóló bejegyzést. Szombaton délután viszont tragikus hír érkezett: a 79 éves Cilikének már csak a holttestét találták meg. A Bors információi szerint az asszony holttestére egy közeli golfpálya melletti erdős területen bukkantak rá, halálát kihűlés okozta.
A gyászoló zenész le­mondta vasárnapi előadását, majd a Facebookon bővebben is beszámolt a történtekről annak érdekében, hogy tisztázza a részleteket, hi­szen sokakban felmerült: hogyan tűnhetett el az asszony az idősek otthonából?
Sárik Péter idén januárban he­lyezte el az édesanyját az alcsútdobozi idősek otthonában, mivel olyan állapotba került, hogy nem élhetett egyedül, szakszerű ápolásra és huszonnégy órás felügyeletre szorult.
A 79 éves asszonyt a zárt, azaz a demens részlegen helyezték el. Rendszeresen szedte a gyógyszereit, stabilabb lett az állapota, így hónapok múlva már a normál ápolási osztályra kerülhetett. A ze­nész szerint édesanyja boldog volt, nagyokat sétált az udvaron, de sosem hagyta el a kijelölt részleget. Bő egy hete aztán kicsit zavart lett, így az ápolási otthon gondozói hívtak hozzá egy pszichiátert, de a szakember mindent rendben talált. Cilike eltűnésekor a zongoristát azonnal értesítették. Mindenki mindent elkövetett, hogy megtalálják, de sajnos túl késő volt.
Sárik Péternek rengetegen ki­fejezték együttérzésüket, Tóth Ve­ra is üzent a közösségi oldalán. Az éne­kesnő ezt írta: „végtelenül sajnálom, drága Peti”.
Az idős asszony keresésében a Mantrailing Akadémia Alapítvány keresőcsapatai is részt vettek, öt fővel és négy ku­tyával, miután szagmintát vettek az alcsútdobozi otthonban.
– Mi egy másik területen kutattunk, amikor szóltak a rendőrök, hogy megtalálták a holttestet – mondja a Borsnak a mentőcsapat vezetője, Gránicz Csaba. – Azt tapasztaljuk, hogy a frontváltozás nagyon rossz hatással van a mentális betegséggel küzdő idősekre. Ez egy depresszív időszak számukra, ilyenkor nagyon figyelni kell rájuk. Ekkor fordul elő, hogy elindulnak a nagyvilágba, majd egyszer csak elfáradnak, összeesnek, és a hideg időben kihűlnek. Ilyenkor nekünk is rengeteg a munkánk, napi három-négy riasztást is kapunk – tette hozzá Gránicz Csaba.
