
# «Барселона» сенсаційно вдома зіграла внічию з празькою «Славією» у матчі Ліги чемпіонів УЄФА

Published at: **2019-11-05T23:09:00+00:00**

Author: ****

Original: [ZIK.UA](https://zik.ua/news/2019/11/05/barselona_sensatsiyno_vdoma_zigrala_vnichyyu_z_prazkoyu_slaviieyu_u_matchi_1684573)


        Сьогодні, 5 листопада, стартував четвертий тур групового етапу футбольної Ліги чемпіонів УЄФА сезону-2019/2020. У перший ігровий день відбудеться загалом вісім поєдинків – наразі два з них уже завершилися.
      
У групі F футболісти іспанської «Барселони» на домашній арені «Камп Ноу» несподівано зіграли внічию з чеською «Славією» із Праги – 0:0.
Дві гарні нагоди принести своїй команді звитягу змарнував лідер каталонців Ліонель Мессі. Спочатку, на 35-й хвилині поєдинку капітан господарів поцілив у поперечину воріт «Славії», а у другому таймі не реалізував ще один стовідсотковий момент.
Цікаво, що празька «Славія» четвертий раз поспіль зіграла внічию в Іспанії матч єврокубків.
У іншому поєдинку групи F німецька «Боруссія» в Дортмунді у ці хвилини грає з італійським «Інтером» із Мілана.
Поточне турнірне становище у групі F: «Барселона» – 8 очок (4 матчі), «Боруссія» – 4 (3), «Інтер» – 4 (3), «Славія – 2 (4).
А в групі G російський «Зеніт» із Санкт-Петербурга сьогодні на своєму полі програв німецькому «Лейпцигу» з рахунком 0:2. Лідер квартету переміг завдяки голам Дієго Демме (45+5) та Марселя Забітцера (63).
Також у цій групі сьогодні французький «Ліон» приймає найтитулованіший клуб Португалії лісабонську «Бенфіку».
Поточне турнірне становище у групі G: «Лейпциг» – 9 очок (4 матчі), «Ліон» – 4 (3), «Зеніт» – 4 (4), «Бенфіка» – 3 (3).
Наразі тривають ще чотири матчі, які стартували о 22:00 за київським часом. Зокрема лідер квартету Е італійський «Наполі» на стадіоні «Сан-Паоло» в Неаполі приймає футболістів австрійського клубу «РБ Зальцбург», а чинний володар титулу англійський «Ліверпуль» на домашній арені «Енфілд» зустрічається з бельгійським «Генком».
Поточне турнірне становище у групі Е після трьох турів: «Наполі» – 7 очок, «Ліверпуль» – 6, «РБ Зальцбург» – 3, «Генк» – 1.
А в квартеті Н у ці хвилини відбуваються поєдинки «Челсі» (Лондон, Англія) – «Аякс» (Амстердам, Голландія) та «Валенсія» (Іспанія) – «Лілль» (Франція).
Поточне турнірне становище у групі Н після трьох турів: «Аякс» – 6 очок, «Челсі» – 6, «Валенсія» – 4, «Лілль» – 1.
Додамо, що усі поєдинки четвертого туру групового етапу футбольної Ліги чемпіонів УЄФА сезону-2019/2020 у квартетах А, В, С та D буде зіграно завтра, 6 листопада.
 
