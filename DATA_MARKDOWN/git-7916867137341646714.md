
# Lyderystės ir gynybos trūkumas: kam kliuvo Jasikevičiaus kirčiai?

Published at: **2019-11-01T10:30:00+00:00**

Author: **https://www.facebook.com/jmiklovas**

Original: [basketnews.lt](https://www.basketnews.lt/news-134207-lyderystes-ir-gynybos-trukumas-kam-kliuvo-jasikeviciaus-kirciai.html)

Nuotr.: BNS Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BNS Nuotr.: BasketNews.lt/D. Lukšta
Tai nutinka rečiau nei dažniau, bet Šarūnas Jasikevičius kartas nuo karto atsiveria apie žaidėjus, kurie jį nuvilia. Neminėdamas konkrečių pavardžių, nebadydamas pirštais į vienintelį žmogų, Šaras randa būdų kažką išskirti ir kerta taip, kad tai pirmiausia supranta patys apkalbamieji.
Trečiadienio vakaro spaudos konferencija „Žalgirio“ arenoje buvo būtent tas atvejis.
Nusivylęs tuo, kad jo komanda ketvirtajame kėlinyje ir pratęsime nesulaikė 17 taškų per šią atkarpą pelniusio Mateušo Ponitkos, Jasikevičius paleido kritikos strėles į „tris Lietuvos rinktinės žaidėjus“.
Šie krepšininkai, anot Jasikevičiaus, puikiai žino, kokios yra Ponitkos stiprybės, ir vis tiek leido jam įsisiautėti.
Pirmoje mačo dalyje dėl dviejų ankstyvų pražangų tik minutę žaidęs Ponitka lemiamu metu taškus rinko ir tritaškiais (dėl kurių Šaras prisiėmė atsakomybę), ir prasiveržimais palei galinę liniją, ir kartodamas metimą puolime, ir įsiverždamas per baudos aikštelės viršų.
Kauno „Žalgirio“ treneris buvo toks išraiškingas, kad net patikino, jog pats „su pilvuku“ išėjęs į aikštę, neleistų Ponitkai įkirtinėti po krepšiu taip, kaip tai leisdavo jo auklėtiniai.
Tai buvo skambios frazės, nuo kurių po pirmųjų ketverių sezono rungtynių Jasikevičius susilaikydavo. Strategas atsivėrė po penktųjų, kai buvo patirtas bene skaudžiausias sezono pralaimėjimas, namie 70:82 nusileidus Sankt Peterburgo „Zenit“ komandai.
