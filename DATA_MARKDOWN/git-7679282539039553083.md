
# INDvBAN: अयोध्या विवाद फैसले को लेकर 1st टेस्ट मैच में बढ़ाई जाएगी सुरक्षा

Published at: **2019-11-01T03:41:50+00:00**

Author: **लाइव हिन्दुस्तान टीम,इंदौर (मध्यप्रदेश)**

Original: [https://www.livehindustan.com](https://www.livehindustan.com/cricket/story-india-vs-bangladesh-ind-vs-ban-ayodhya-vivad-faisale-ko-lekar-pahle-test-match-ki-suraksha-badhai-jaayegi-2826451.html)

बांग्लादेश क्रिकेट टीम इन दिनों भारत के दौरे पर है। तीन मैचों की ट्वंटी20 सीरीज के बाद बांग्लादेश को दो मैचों की टेस्ट सीरीज भी खेलनी है। सीरीज का पहला टेस्ट मैच 14 नवंबर से इंदौर के होलकर क्रिकेट स्टेडियम में खेला जाना है। अयोध्या विवाद के केस में सुप्रीम कोर्ट के संभावित फैसले के मद्देनजर पुलिस को इस टेस्ट मैच को सुरक्षा देने के लिये पर्याप्त बल जुटाने के लिए अतिरिक्त मशक्कत करनी पड़ेगी।
इंदौर रेंज के अतिरिक्त पुलिस महानिदेशक (एडीजी) वरुण कपूर ने गुरुवार को बताया, अयोध्या विवाद में सुप्रीम कोर्ट का फैसला आने की संभावना के कारण यहां भारत-बांग्लादेश टेस्ट मैच का आयोजन संवेदनशील समय पर होगा। इसके बावजूद हम इस मुकाबले के लिए पर्याप्त पुलिस बल जुटाते हुए सुरक्षा की पुख्ता व्यवस्था करेंगे।' उन्होंने बताया कि अयोध्या विवाद के संभावित फैसले के मद्देनजर इंदौर रेंज के आठ जिलों में तैनात किए जाने वाले पुलिस बल की आवश्यकता को लेकर समीक्षा की जा रही है। ये रेंज कानून-व्यवस्था के लिहाज से सूबे के सबसे संवेदनशील इलाकों में गिनी जाती है।
कपूर ने कहा, 'हमें पूरा विश्वास है कि अयोध्या विवाद के संभावित फैसले से पहले हमें अपनी आवश्यकताओं के मुताबिक पुलिस मुख्यालय से पर्याप्त बल मिल जाएगा।' एडीजी ने बताया कि अयोध्या विवाद के संभावित फैसले को देखते हुए पुलिस की सोशल मीडिया पर भी पैनी नजर बनी हुई है। उन्होंने चेताया कि सोशल मीडिया के जरिए सांप्रदायिक फिजा खराब करने वाली चीजें फैलाने वाले लोगों के खिलाफ सख्त कानूनी कदम उठाए जाएंगे।

        (एजेंसी इनपुट)
      
