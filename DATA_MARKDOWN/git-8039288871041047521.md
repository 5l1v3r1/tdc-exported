
# Cum arată noul Geely Icon, produs de proprietarul companiei Volvo?

Published at: **2019-11-05T18:00:51+00:00**

Author: **Elena Luchian**

Original: [AutoExpert](https://www.autoexpert.ro/cum-arata-noul-geely-icon-produs-de-proprietarul-companiei-volvo/)


        Geely Icon este noul SUV subcompact produs de Geely, proprietarul companiei suedeze Volvo. Icon a fost prezentat în cadrul unui eveniment care a avut loc la Nanjing, în China. Geely ia în calcul expedierea modelelor sale către Europa.
      
Noul Geely Icon – spun oficialii constructorului chinez – explorează limitele limbajului de design. SUV-ul primește o siluetă angulară. Partea frontală expune lumini de zi extrem de înguste și faruri la extremele unei bare robuste. Din profil, se remarcă mânerele escamotabile ale portierelor, iar în spate apar faruri cu tehnologie LED.
Se regăsesc la bord două ecrane de mari dimensiuni, cu funcții interactive, care permit conexiuni cu mediul înconjurător prin intermediul a ceea ce Geely denumește GKUI Geely Smart Ecosystem.

        Volvo și Geely își unesc producția de motoare
      
Icon este cel de-al treilea model al companiei construit pe platforma modulară BMA, după sedanul Binrui și SUV-ul Bin Yue. Chinezii păstrează misterul în privința sistemului de propulsie, dar presa locală menționează o unitate turbo de 1,5 litri, pe benzină.
Tot jurnaliștii chinezi sunt cei care anunță dimensiunile mașinii, deși nu există date oficiale. Astfel, Icon ar trebui să măsoare 4.350 milimetri în lungime, 1.810 milimetri în lățime și 1.615 milimetri în înălțime, având un ampatament de 2.640 milimetri, ceea ce înseamnă că este cu aproximativ 7 centimetri mai scurt decât XC40 de la Volvo.
