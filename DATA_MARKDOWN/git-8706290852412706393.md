
# Ο αντιπολιτευόμενος υποψήφιος για την προεδρία της Βολιβίας ζήτησε νέες εκλογές

Published at: **2019-11-04T06:12:00+00:00**

Author: ****

Original: [enikos.gr](http://www.enikos.gr/international/682133/o-antipolitevomenos-ypopsifios-tis-volivias-zitaei-nees-ekloges)

Ο Κάρλος Μέσα, αντιπολιτευόμενος υποψήφιος για την προεδρία της Βολιβίας, απαίτησε χθες Κυριακή να διεξαχθεί νέα ψηφοφορία προκειμένου να βγει η χώρα από την κρίση που έχει πυροδοτήσει η επανεκλογή στο ανώτατο αξίωμα του Κράτους του σοσιαλιστή προέδρου Έβο Μοράλες στις εκλογές της 20ής Οκτωβρίου, αποτέλεσμα όμως που αμφισβητεί η αντιπολίτευση.
«Η καλύτερη λύση σε αυτή την κρίση, στις τρέχουσες συνθήκες, είναι η διεξαγωγή νέων εκλογών υπό την επίβλεψη ενός νέου εκλογικού οργάνου, αμερόληπτου και υπό την αυστηρή παρακολούθηση της διεθνούς κοινότητας», είπε ο 66χρονος Μέσα κατά τη διάρκεια συγκέντρωσης μελών του κόμματός του, της Κοινωνίας των Πολιτών, στη Λα Πας.
Ο κεντρώος Μέσα, ο οποίος διετέλεσε πρόεδρος της Βολιβίας από το 2003 ως το 2005, κατέλαβε τη δεύτερη θέση στις εκλογές του Οκτωβρίου συγκεντρώνοντας το 36,51% των ψήφων, έναντι 47,08% του Μοράλες, ο οποίος κατέλαβε το 47,08% των ψήφων, σύμφωνα με τα τελικά αποτελέσματα που ανακοινώθηκαν την 26η Οκτωβρίου.
Η διαφορά δέκα και πλέον μονάδων που εξασφάλισε ο Μοράλες επί του πλησιέστερου αντιπάλου του επέτρεψε στον πρόεδρο, που βρίσκεται στην εξουσία από το 2006, να εξασφαλίσει την επανεκλογή του από τον πρώτο γύρο. Αλλά η αντιπολίτευση κατήγγειλε νοθεία και «απάτη». Στις διαδηλώσεις και τις ταραχές από την επομένη των εκλογών έχουν χάσει τη ζωή τους δύο άνθρωποι και έχουν τραυματιστεί άλλοι 140.
«Ο Έβο Μοράλες κρατάει στα χέρια του την αποκατάσταση της ειρήνης στη χώρα και τη δημοκρατική λύση αυτής της κρίσης», επέμεινε ο Μέσα. Κάλεσε τους υποστηρικτές του να συνεχίσουν τις κινητοποιήσεις «ειρηνικά και χωρείς βία».
Ο 60χρονος Μοράλες, ο πρώτος αυτόχθονας που κατέλαβε το ανώτατο αξίωμα στη χώρα της Λατινικής Αμερικής, από την πλευρά του κατηγόρησε τους αντιπάλους του ότι επιδιώκουν να προκαλέσουν ένοπλη σύρραξη. Η αντιπολίτευση, κατήγγειλε, θέλει να υπάρξουν «νεκροί» από πυρά «της αστυνομίας και των ένοπλων δυνάμεων». Απαντούσε σε μια άλλη μορφή της αντιπολίτευσης, τον Λουίς Φερνάντο Καμάτσο, που προέτρεψε το Σάββατο τον στρατό να «ταχθεί στο πλευρό του λαού».
Η κυβέρνηση του Μοράλες κάλεσε τον Οργανισμό Αμερικανικών Κρατών (ΟΑΚ) να επαληθεύσει το εκλογικό αποτέλεσμα, αλλά παρότι αρχικά το ζητούσε εκείνη, η αντιπολίτευση απορρίπτει πλέον την πρωτοβουλία. Ο ΟΑΚ αναμένεται να δώσει στη δημοσιότητα απολογιστική έκθεση μέσα στις επόμενες δύο εβδομάδες.
Πηγή: ΑΜΠΕ
