
# Najväčšími klamármi sú pre ľudí Robert Fico a Štefan Harabin, naznačuje prieskum. Slováci najviac veria Zuzane Čaputovej

Published at: **2019-11-03T14:11:00+00:00**

Author: **Viktor Kniš**

Original: [REFRESHER](https://refresher.sk/76168-Najvacsimi-klamarmi-su-pre-ludi-Robert-Fico-a-Stefan-Harabin-naznacuje-prieskum-Slovaci-najviac-veria-Zuzane-Caputovej)


        Focus zverejnil podrobný prieskum, v ktorom analyzoval dôveryhodnosť politikov.
      
Agentúra Focus vypracovala exkluzívny prieskum pre TV Makríza, ktorý bol zverejnený v relácii Na Telo Michala Kovačiča. Vyplýva z neho, že Slováci najviac veria prezidentke Zuzane Čaputovej a najčastejšie podľa nich klamú Štefan Harabin a Robert Fico. Obaja zaznamenali nedôveryhodnosť vyššiu ako 53 %. Na treťom mieste je predseda strany SaS Richard Sulík a hneď za ním s rozdielom len 1,4 % šéf hnutia OĽaNO Igor Matovič. 
Prieskum prebiehal v týždni medzi 15. a 22. októbrom 2019 na vzorke 1021 respondentov dopytovacou formou a úlohou Slovákov bolo určiť, či danému politikovi veria na základe štyroch kategórií – väčšinou alebo takmer vždy hovorí pravdu, väčšinou alebo takmer vždy klame, je to tak pol na pol, neviem. Výsledky v grafe Denníka N zaznamenávajú odpovede väčšinou alebo takmer vždy klame. 
Z výsledkov vyplýva, že voliči Smeru sú oveľa viac naklonení premiérovi Petrovi Pellegrinimu ako Robertovi Ficovi v rámci strany, čo môže byť výsledkom dlhodobých reakcií predsedu Smeru na posledné kauzy. 
Medzi dôveryhodných politikov patria aj Boris Kollár, Tomáš Drucker a Alojz Hlina. TV Noviny v nasledujúcom videu analyzujú tiež pohľad voličov konkrétnych strán na politikov z iných strán. Napríklad Michal Truban je najmenej dôveryhodný pre voličov Smeru a ĽSNS, Robert Fico u všetkých opozičných strán. 
