
# Εξαρθρώθηκε κύκλωμα πλαστών ταξιδιωτικών εγγράφων με «πλοκάμια» στην Κάλυμνο

Published at: **2019-11-01T16:15:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424970/exarthrwthhke-kyklwma-plastwn-taxidiwtikwn-eggrafwn-me-plokamia-sthn-kalymno)


        Στη σύλληψη έξι αλλοδαπών στην Αθήνα, που προμήθευαν με πλαστά ταξιδιωτικά έγγραφα, υπηκόους τρίτων χωρών έναντι χρηματικής αμοιβής, προχώρησαν στελέχη της ασφάλειας του κεντρικού λιμεναρχείου Πειραιά, σε συνεργασία με τη Διεύθυνση Ασφάλειας και Προστασίας Θαλασσίων Συνόρων και της Λιμενικής Αρχής Καλύμνου.
      
Σύμφωνα με το Λιμενικό Σώμα, στην περιοχή των Πατησίων εντοπίστηκε εργαστήριο με εξοπλισμό για την κατασκευή πλαστών ταξιδιωτικών εγγράφων που χρησιμοποιούσε το κύκλωμα.
Παράλληλα, σε έρευνα που πραγματοποιήθηκε στο σπίτι ενός εκ των συλληφθέντων, στο Μεταξουργείο, που φέρεται ως ο εγκέφαλος της οργάνωσης, κατασχέθηκε πληθώρα πλαστών και κλεμμένων ταξιδιωτικών εγγράφων (ταυτότητες και διαβατήρια διαφόρων χωρών), δώδεκα κινητά τηλέφωνα, καθώς και μικροποσότητα ναρκωτικών ουσιών.

        Ακόμα 9 συλλήψεις
      
Επίσης, σε κατάστημα υγειονομικού ενδιαφέροντος, που χρησιμοποιούνταν από το κύκλωμα για την αγοραπωλησία των πλαστών εγγραφών, στη περιοχή των Αχαρνών, συνελήφθησαν εννέα ακόμα άτομα, για τα οποία κινήθηκε η διαδικασία της διοικητικής απέλασης, καθώς στερούνταν νομιμοποιητικών έγγραφων, ενώ οι δύο κατείχαν πλαστά έγγραφα.
Οι έξι συλληφθέντες πρόκειται να παρουσιαστούν ενώπιον της αρμόδιας εισαγγελικής αρχής, ενώ προανάκριση διενεργείται από την λιμενική αρχή της Καλύμνου σε συνεργασία με το Κεντρικό Λιμεναρχείο Πειραιά και υπό τον συντονισμό της Διεύθυνσης Ασφάλειας και Προστασίας Θαλασσίων Συνόρων.
Πηγή: ΑΠΕ-ΜΠΕ
