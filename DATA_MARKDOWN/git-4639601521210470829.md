
# Βόρεια Μακεδονία : Πιθανή αναβολή των πρόωρων εκλογών

Published at: **2019-11-02T06:39:33+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/world/voreia-makedonia-pithani-anavoli-ton-prooron-eklogon/)

Ο πρωθυπουργός της Βόρειας Μακεδονίας Ζόραν Ζάεφ πιστεύει ότι η 12η Απριλίου θα πρέπει να τηρηθεί ως ημερομηνία διεξαγωγής των πρόωρων εκλογών, αλλά αφήνει περιθώρια για τυχόν αλλαγές λόγω της επικύρωσης του Πρωτοκόλλου Προσχώρησης της χώρας του στο ΝΑΤΟ.
«Πρέπει να είμαστε συνεπείς στις αποφάσεις, τουλάχιστον σε εκείνες που εμείς ως πολιτικοί φορείς έχουμε λάβει με συναίνεση και πρέπει να τηρήσουμε την 12η Απριλίου. Φυσικά, πάντοτε το καθήκον και η ευθύνη για το κράτος υπερέχει.

        Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του
      
»Αφήνουμε ένα περιθώριο για τυχόν αλλαγές, κυρίως λόγω της επικύρωσης του Πρωτοκόλλου Προσχώρησης στο ΝΑΤΟ», είπε ο Ζόραν Ζάεφ, απαντώντας σε δημοσιογραφική ερώτηση μετά την επιθεώρηση έναρξης των εργασιών κατασκευής στον οδικό άξονα από το χωριό Μπουτέλ στο χωριό Λιουμπότεν.
Ο πρωθυπουργός της Βόρειας Μακεδονίας επισήμανε ότι δεν μπορεί να μην λειτουργεί το κοινοβούλιο της χώρας όταν θα επικυρωθεί το πρωτόκολλο με το ΝΑΤΟ.
«Και τα 29 κράτη μέλη θα έχουν επικυρώσει το πρωτόκολλο και τότε θα πρέπει να επικυρωθεί και από το κοινοβούλιο της Βόρειας Μακεδονίας, δεν επιτρέπεται εκείνη τη δεδομένη στιγμή να μην έχουμε κοινοβούλιο», τόνισε.
Ο Ζόραν Ζάεφ πρόσθεσε πως υπάρχει θέμα, διότι ο πρόεδρος του Κοινοβουλίου, Ταλάτ Τζαφέρι, έχει ανακοινώσει ότι το νομοθετικό σώμα θα διαλυθεί στις 11 Φεβρουαρίου, 60 ημέρες πριν τις βουλευτικές εκλογές της 12ης Απριλίου.
Σύμφωνα με τον Τζαφέρι, δεν υπάρχει καμία δυνατότητα να συνέλθει το Κοινοβούλιο μετά τη διάλυσή του, εάν προκύψει ανάγκη επικύρωσης του Πρωτοκόλλου Προσχώρησης στο ΝΑΤΟ.
Ο Τζαφέρι δήλωσε στους δημοσιογράφους ότι σε αυτήν την περίπτωση θα πρέπει η επικύρωση να γίνει από το νέο Κοινοβούλιο το οποίο θα προκύψει από τις εκλογές.
Ο Ζόραν Ζάεφ εξήγησε ότι, δυστυχώς, δεν είχε προσκληθεί ο πρόεδρος του Κοινοβουλίου κατά τη συνάντηση των πολιτικών αρχηγών υπό τον πρόεδρο της Βόρειας Μακεδονίας Στέβο Πενταρόφσκι προκειμένου να ενημερωθεί για το ενδεχόμενο επικύρωσης του Πρωτοκόλλου Προσχώρησης στο ΝΑΤΟ και να αφήσει ελαστική την ημερομηνία για τη διάλυση του Κοινοβουλίου.
Πηγή: press24.mk και echedoros-a.gr

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
