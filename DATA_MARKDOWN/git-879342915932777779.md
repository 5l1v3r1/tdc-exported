
# Сьогодні пройде другий етап атестації прокурорів

Published at: **2019-11-06T10:31:07+00:00**

Author: ****

Original: [Слово і Діло](https://www.slovoidilo.ua/2019/11/06/novyna/polityka/sohodni-projde-druhyj-etap-atestacziyi-prokuroriv)


        Другий етап атестації прокурорів ГПУ на загальні здібності і навички почнеться сьогодні в середу, 6 листопада.
      
Про це повідомляє пресслужба ГПУ в середу, 6 листопада.
«До складання іспиту допущені 795 прокурорів ГПУ, які успішно пройшли тестування на знання та вміння в застосуванні закону і здатність здійснювати повноваження прокурора. Вони будуть складати іспит відповідно до затвердженого раніше графіка», - йдеться в повідомленні.
Тестування на загальні здібності і навички складається з двох блоків: абстрактно-логічного і вербального, кожен з яких включає 30 питань. За допомогою адаптивного механізму система вибирає кожне наступне питання з урахуванням індексу складності попереднього. Таким чином, при правильній відповіді на питання наступне буде підвищеного рівня складності. Це забезпечує більш точне вимірювання здібностей кожного респондента, зазначили в прокуратурі.
Тестування проходитиме на комп'ютерах, які не підключені до інтернету. На вербальний блок виділено 8 хвилин, на абстрактно-логічний – 20 хвилин.
При цьому в ГПУ радять зосереджуватися на правильності відповідей, а не на тому, щоб пройти їх всі. На кожне питання є тільки одна правильна відповідь, крім деяких завдань вербального тесту, де потрібно вибрати два варіанти (про що буде окремо повідомлено в умові завдання). Можна пропускати питання, не даючи відповіді, але до цього завдання не можна буде повернутися пізніше, попередили у відомстві.
Результати кожного блоку підраховуються за допомогою стандартизованих балів за шкалою від 55 до 145. Остаточна кількість балів за тестування на загальні здібності і навички виводиться шляхом підрахунку середнього арифметичного за результатами обох блоків.
Прокурори, які набрали потрібну кількість балів (прохідний - 93), будуть допущені до третього етапу атестації, який проходитиме у формі співбесіди і включати виконання ситуаційного завдання, наголосили в Генпрокуратурі.
Нагадаємо, за результатами першого етапу переатестацію в оновлену Генпрокуратуру не пройшли близько третини прокурорів.
Як відомо, генеральний прокурор України Руслан Рябошапка заявив про запуск реформування Генпрокуратури, після того як набрав чинності відповідний законопроект №1032.
Також він затвердив порядок проходження атестації прокурорами.
До переатестації на посади в Офіс генпрокурора не допустили понад 200 прокурорів, серед яких керівник Управління спецрозслідування Генпрокуратури Сергій Горбатюк.
Хочете обговорити цю новину? Долучайтеся до телеграм-чату CHORNA RADA
