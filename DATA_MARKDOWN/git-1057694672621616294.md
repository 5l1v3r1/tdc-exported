
# Διαμαρτυρίες στη Μαδρίτη για την αθώωση 5 ανδρών για βιασμό 14χρονης

Published at: **2019-11-04T21:15:30+00:00**

Author: ****

Original: [News.gr](https://www.news.gr/kosmos/article/2019707/diamartiries-sti-madriti-gia-tin-athoosi-5-andron-gia-viasmo-14chronis.html)

Εκατοντάδες άνθρωποι διαδήλωσαν σήμερα στη Μαδρίτη για να διαμαρτυρηθούν κατά της απόφασης ισπανικού δικαστηρίου που απάλλαξε πέντε άνδρες από την κατηγορία βιασμού ενός 14χρονου κοριτσιού, ενώ τους καταδίκασε για τη μικρότερη κατηγορία της σεξουαλικής κακοποίησης.
Σύμφωνα με το Αθηναϊκό Πρακτορείο Ειδήσεων, το Ανώτατο Δικαστήριο της Βαρκελώνης επέβαλε την περασμένη Πέμπτη στους πέντε κατηγορούμενους ποινές κάθειρξης 10-12 ετών, υποστηρίζοντας ότι η επίθεση του 2016 δεν ήταν βιασμός καθώς το θύμα, το οποίο βρισκόταν σε κατάσταση μέθης και είχε χάσει τις αισθήσεις του, δεν μπορούσε «ούτε να συμφωνήσει ούτε να αντιταχθεί στη σεξουαλική συνεύρεση».
«Δεν είναι κακοποίηση, είναι βιασμός» και «Φθάνει με την πατριαρχική δικαιοσύνη» φώναζε το πλήθος των διαδηλωτών, οι περισσότερες γυναίκες, που είχαν συγκεντρωθεί μπροστά από το υπουργείο Δικαιοσύνης στη Μαδρίτη.
Πολλές φόραγαν μωβ μαντίλια, ένα χρώμα που συνδέεται με τα φεμινιστικά κινήματα, ενώ άλλοι κρατούσαν μωβ ομπρέλες ή φορούσαν μωβ γάντια.
«Σε κανέναν δεν αξίζει κάτι σαν κι αυτό» είπε η 44χρονη σχεδιάστρια Πιλάρ Βιλανουέβα. «Με τον έναν ή τον άλλο τρόπο, η κυβέρνηση πρέπει να προχωρήσει στη μεταρρύθμιση του ποινικού κώδικα, όπως είχε υποσχεθεί».
