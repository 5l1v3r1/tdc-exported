
# Λαϊκό κόμμα και Πράσινοι συνεχίζουν τις επαφές τους στην Αυστρία

Published at: **2019-11-04T00:45:00+00:00**

Author: ****

Original: [enikos.gr](http://www.enikos.gr/international/682112/laiko-komma-kai-prasinoi-synechizoun-tis-epafes-tous-stin-afstria)

Χωρίς να ανακοινωθεί τίποτε ως προς την ημερήσια διάταξη, αλλά με την επισήμανση κατά την έναρξη τους ότι ισχύουν ως «προκλήσεις» εκείνες που είχαν καθοριστεί κατά την προηγούμενη συνάντηση, συνεχίστηκαν χθες στη Βιέννη με έναν νέο γύρο οι διερευνητικές επαφές που πραγματοποιεί ο εντολοδόχος καγκελάριος και αρχηγός του συντηρητικού Λαϊκού Κόμματος –νικητής των πρόσφατων πρόωρων βουλευτικών εκλογών της 29ης Σεπτεμβρίου στην Αυστρία– με τους Πράσινους, για τον σχηματισμό της νέας κυβέρνησης.
Σε δηλώσεις του αργά χθες βράδυ, μετά την ολοκλήρωση των συνομιλιών, ο Σεμπάστιαν Κουρτς περιορίστηκε να αναφέρει πως ο συμφωνημένος οδικός χάρτης ακολουθείται «βήμα προς βήμα», επαναλαμβάνοντας αρκετές φορές ότι η ατμόσφαιρα είναι θετική και υπάρχει ένα καλό κλίμα συζήτησης.
Όπως σημείωσε από την πλευρά του ο αρχηγός των Πράσινων Βέρνερ Κόγκλερ, για το κόμμα του, τα θέματα των διερευνητικών επαφών συνιστούν μία διπλή πρόκληση, διακρίνονται οι διαφορές μεταξύ των δύο κομμάτων, αλλά στο τέλος θα πρέπει να υπάρξουν συμβιβασμοί.
Κατά την άποψη του, στο σκεπτικό τους οι Πράσινοι θα πρέπει να συνυπολογίσουν ποιες είναι οι εναλλακτικές επιλογές, δηλαδή είτε ένας συνασπισμός Λαϊκού Κόμματος με το (ακροδεξιό εθνικιστικό) Κόμμα των Ελευθέρων (σ.σ. που κυβερνούσε μεταξύ Δεκεμβρίου 2017 και Μαΐου 2019), είτε ένας συνασπισμός Λαϊκού Κόμματος με τους Σοσιαλδημοκράτες.
Στις δηλώσεις του, ο ίδιος διευκρίνισε πως στις επαφές δεν τίθενται κατ' αποκλειστικότητα μόνον τα θέματα μετανάστευση και ένταξη, αλλά είναι σημαντικές όλες και οι πέντε προκαθορισμένες «προκλήσεις», δηλαδή κλιματική κρίση, οικονομική ανάπτυξη, μετανάστευση, παιδεία και διαφάνεια.
Επιφυλακτικοί εμφανίστηκαν στις δηλώσεις τους οι Σεμπάστιαν Κουρτς και Βέρνερ Κόγκλερ απέναντι στα αποτελέσματα επίκαιρων δημοσκοπήσεων που φέρουν να αυξάνεται συνεχώς το ποσοστό υποστήριξης από τους πολίτες σε μία ενδεχόμενη μελλοντική κυβέρνηση συνασπισμού ανάμεσα σε Λαϊκό Κόμμα και Πράσινους.
Ταυτόχρονα δεν θέλησαν να απαντήσουν στο ερώτημα εάν οι διερευνητικές επαφές τους θα περάσουν σε ένα στάδιο συγκεκριμένων διαπραγματεύσεων για τον σχηματισμό κυβέρνησης.
Πηγή: ΑΜΠΕ
