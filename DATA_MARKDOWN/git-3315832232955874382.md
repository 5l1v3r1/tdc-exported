
# SUA: Operaţie pe creier efectuată în Texas, transmisă în direct pe Facebook

Published at: **2019-11-04T16:12:04+00:00**

Author: **Jurnal.md**

Original: [Jurnal.md](http://jurnal.md/ro/news/147818596ed8785b/sua-operatie-pe-creier-efectuata-in-texas-transmisa-in-direct-pe-facebook.html?utm_source=RSS&utm_medium=RSS&utm_campaign=RSS)


        O intervenţie chirurgicală pe creier, realizată de o echipă de neurochirugi la un spital din statul american Texas, a fost transmisă parţial în direct pe Facebook, în înregistrare tânăra pacientă putând fi văzută vorbind cu medicii în timpul procedurii, relatează AFP.
      
Intervenţia chirurgicală a durat circa patru ore şi jumătate şi a fost efectuată la Centrul Medical Metodist din oraşul Dallas, a declarat miercuri pentru AFP unul dintre responsabilii implicaţi.
Operaţia a fost transmisă în direct pe contul de Facebook al unităţii medicale timp de circa 40 de minute şi a fost vizualizată de circa 100.000 de persoane.
Jenna Schardt, în vârstă de 25 de ani, a manifestat convulsii epileptice şi şi-a pierdut capacitatea de a vorbi din cauza unei inflamaţii a vaselor de sânge din lobul temporal stâng, a explicat pentru AFP Nimesh Patel, directorului departamentului de neurologie din cadrul spitalului.
Pentru că medicamentele s-au dovedit ineficiente, medicii au decis să o opereze pentru a elimina ţesuturile infectate.
De obicei, astfel de intervenţii sunt realizate sub anestezie însă, pentru că leziunea era localizată într-o zonă foarte sensibilă, chirurgii au ales, cu acordul pacientei, ca aceasta să rămână conştientă astfel încât să îi ajute pe medici să elaboreze ''o hartă'' a creierului ei, a indicat specialistul.
''Acest tip de operaţie, chiar dacă face parte din repertoriu, nu este una de rutină'', a precizat el.
În timpul intervenţiei, tânăra a pronunţat mai multe cuvinte - pasăre, câine, fluture - şi cifre, în timp ce chirurgii stimulau diferite zone ale creierului său. ''Am vorbit chiar şi despre câinele ei'', pentru a-i verifica abilităţile de memorare, a povestit medicul.
Tânăra studentă la fizioterapie, originară din Illinois, şi-a exprimat acordul pentru ca intervenţia să fie transmisă în direct pentru o ''campanie de educaţie'' asupra operaţiilor în timpul cărora pacienţii sunt conştienţi. ''Ea a spus: 'Pot ajuta oamenii într-un mod diferit''', a adăugat Nimesh Patel.
