
# Loop: videoart per tornar a la Lluna i arreglar la Terra

Published at: **2019-11-07T21:42:55+00:00**

Author: ****

Original: [Ara.cat](https://www.ara.cat/cultura/Loop-videoart_0_2340365990.html)

L’escriptora nord-americana Ursula K. Le Guin va convertir la concessió del National Book Award del 2014 en un al·legat per salvar el futur de la humanitat: en el seu discurs va dir que arribaven “temps durs” i que calien escriptors que imaginessin “alternatives al món en què vivim”, per generar “escenaris d’esperança”. L’eco d’aquestes paraules roman sis anys després i ha fet que la directora artística de la nova edició del festival de videoart Loop, Carolina Ciuti, hagi centrat la programació en el cosmos. El festival presentarà més de 90 exposicions i activitats amb 300 artistes entre el 12 i el 24 de novembre en diferents espais de Barcelona i l’Hospitalet de Llobregat. Tota aquesta activitat, sorgida de la plataforma dirigida pels galeristes Emilio Álvarez i Carlos Duran, porta per títol Even outer space i servirà per escalfar els motors de la nova edició de la fira Loop, que se celebrarà del 19 al 21 de novembre. “És necessari mirar l’Univers no per plantejar-nos una sortida utòpica de la dimensió terrestre, sinó per adquirir les eines per imaginar altres possibles formes de viure a la Terra -afirma Ciuti-. Cal parlar de l’espai perquè és real i perquè ens pot donar eines per entendre millor el nostre entorn més immediat i la nostra quotidianitat”.
Una de les propostes més destacades del festival és l’exposició Un dia em vaig creuar amb un meteorit de la Fabra i Coats, comissariada per la mateixa Ciuti, que inclourà les obres de vuit artistes que “fan servir l’espai còsmic com una eina per representar els desitjos humans, el coneixement i la vida a la Terra” (fins al 19 de gener). Hi haurà una altra exposició col·lectiva, The bee who forgot the honey, dividida entre cinc seus: la Casa Vicens, el Reial Cercle Artístic, el Museu Frederic Marès, el Museu de Ciències Naturals de Barcelona i el Museu d’Història de Catalunya. El comissari és el director de la fira Loop, Aurélien Le Genissel. “L’exposició aborda el paisatge més enllà de la seva representació i el podem fer servir per fer una reflexió més àmplia -explica Ciuti-. Tot i que no està relacionada de manera directa amb la temàtica de l’espai, hem de pensar que la solució dels problemes que hem generat a la Terra no és anar a colonitzar un altre territori ultraplanetari, sinó fixar-nos en el nostre entorn i en el nostre paisatge. Com que l’exposició planteja una reflexió social i política del paisatge, ens pot donar una resposta”.
Hi haurà vídeos espacials en àmbits molt diferents. En paral·lel a l’exposició Feminismes!, el CCCB mostrarà un vídeo icònic d’Aleksandra Mir, First woman on the moon, on l’artista es pregunta què hauria passat si la primera persona a aterrar a la Lluna hagués sigut una dona. Un altre vídeo que crida l’atenció dins la programació és The moon goose colony, d’Agnes Meyer-Brandis, inspirat en una novel·la en què el protagonista viatja a la Lluna en un carro remolcat per unes oques que estan ensinistrades per volar en l’entorn lunar. Es podrà veure al CosmoCaixa.

        ‘Alsaxy’
      
Marcel·lí Antúnez presenta a la Fundació Lluís Coromina una instal·lació interactiva per a tots els públics evocadora d’una cercavila cibernètica. Fins al 31 de gener del 2020.

        ‘Jo soc allò prohibit’
      
Una instal·lació audiovisual d’Isaki Lacuesta sobre la censura a Espanya. A l’Arts Santa Mònica fins al 12 de gener.

        ‘Estat de malestar’
      
Un assaig audiovisual de María Ruido sobre el patiment psíquic provocat pel capitalisme. Al Centre d’Art Tecla Sala fins al 12 de gener.

        ‘Kasta Macka’
      
El Pavelló Mies van der Rohe acollirà una selecció d’obres de la col·lecció Julia Stoschek. Del 16 al 24 de novembre.

        ‘Els nois dels núvols pesants’
      
L’Institut Italià de Cultura porta a la Biblioteca Jaume Fuster aquest vídeo sobre la necessitat atàvica d’emigrar. Del 12 al 22 de novembre.
