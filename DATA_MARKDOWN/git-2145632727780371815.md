
# CNSAS dezaprobă ''limbajul trivial şi ofensator'' al cercetătorilor Demetriade şi Hodor pe tema ''Experimentului Piteşti''

Published at: **2019-11-05T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/dnews/18547373-cnsas-dezaproba-limbajul-trivial-si-ofensator-al-cercetatorilor-demetriade-si-hodor-pe-tema-experimentului-pitesti)

Colegiul Naţional de Studiere a Arhivelor Statului (CNSAS) a transmis, miercuri, printr-un comunicat de presă, că dezaprobă declaraţiile membrilor Colegiului, Mihai Demetriade şi Mădălin Hodor, pe tema „Experimentul Piteşti” din cauza „limbajului trivial şi ofensator” în expunerea unor puncte de vedere personale.
„Colegiul dezaprobă limbajul trivial şi ofensator în expunerea unor puncte de vedere personale legate de acest subiect. Colegiul CNSAS susţine cercetarea istorică, valorificarea patrimoniului arhivistic pe care îl deţine şi exprimarea concepţiilor istoriografice susţinute onest. În acest sens, a creat condiţiile pentru libera exprimare a opiniilor ştiinţifice formulate de angajaţii instituţiei care îşi asumă conţinutul studiilor elaborate şi publicate în periodicul de specialitate al instituţiei”, arată Colegiul CNSAS în comunicatul de presă emis în urma dezbaterilor existente în spaţiul public pe tema „Experimentului Piteşti”, generate de declaraţiile lui Mihai Demetriade şi Mădălin Hodor, angajaţi ai instituţiei.
Reacţia CNSAS a venit după ce cercetătorul Mihai Demetriade a declarat, într-un interviu la RFI, că cercetările arată că nu este chiar sigur ca victimele Experimentului Piteşti au fost „victime până la capăt”.
„Explicaţia asta pedagogică este asta că a existat un actor represiv, şi anume Securitatea, care a pus în scenă experimentul ăsta pedagogic, care a avut nişte victime. Asta este o lectură foarte comodă simbolic, pentru că avem identificaţi represorii, avem identificată metoda şi avem identificate victimile. Iar cercetarea de arhivă dovedeşte că nu e foarte sigur că, de pildă, victimele au fost victime pînă la capăt. Deci complicitatea lor cu experimentul e cu mult mai subtilă şi mai adîncă”, a afirmat Demetriade.
Ulterior, istoricul Mădălin Hodor a scris pe Facebook că cei torturaţi în cadrul „Experimentului Piteşti” erau „doar nişte c..aţi cu ochi care se torturau între ei pentru un blid în plus”.
„Astăzi, prietenul Mihai Demetriade a postat pe contul de Facebook un interviu al lui despre Piteşti. Ei, interviul ăsta, bazat pe cercetările lui de ceva ani, cam dă la temelia unuia dintre marile mituri ale carpetei cu Răpirea din Serai din CV-ul marilor istorici antucomunişti ai patriei. Care şi-au cam construit nişte cariere şi au produs nişte scrieri de toată jena, nu mai zic şi nişte filme bune de aruncat la coş.
Evident, şi aici prietenii ştiu de ce, cel mai tare au sărit de cur în sus trepanaţii noii drepte, vexaţi nevoie mare că le strică omul feng shui-iul cum că bunicuţii lor mici şi verzi au fost victimele sovieticilor. Când colo ce să vezi? Legionarii aia drepţi şi buni erau doar nişte c..ati cu ochi care se torturau între ei pentru un blid în plus”, se arată în postarea de pe Facebook a lui Hodor.
După aceste reacţii, într-un comunicat emis săptămâna trecută şi semnat de Constantin Buchet, preşedinte al Colegiului CNSAS, se preciza că conducerea instituţiei se delimita de afirmaţiile formulate de Mihai Demetriade şi Mădălin Hodor, subliniind faptul că acestea nu reprezintă punctul de vedere al instituţiei.
„Autorii acestor declaraţii au acţionat în nume personal şi, deşi sunt funcţionari publici, nu au cerut acordul instituţiei pentru o poziţie oficială, instituţională, pe această temă”, preciza sursa citată, adăugând că declaraţiile formulate de cei doi „sunt o ofensă adusă celor care au suferit în regimul de detenţie comunist şi prin asocierea numelui CNSAS, ei aduc prejudicii majore instituţiei”.
„Negarea crimelor comunismului în România constitue o crimă morală care demonstrează că nu s-a înţeles dimensiunea suferinţei din închisorile sistemului concentraţionar comunist, istorie de tristă amintire pentru mii de familii de compatrioţi”, a declarat săptămâna trecută Constantin Buchet, preşedinte al Colegiului CNSAS.
Ulterior, trei membri CNSAS – Germina Nagâţ, Alexandra Toader şi Adrian Cioflâncă - l-au acuzat pe preşedintele instituţiei, Constantin Buchet, că a transmis comunicatul prin care se delimita de afirmaţiile angajaţilor Mădălin Hodor şi Mihai Demetriade, în nume propriu, fără ca acesta să fie agreat sau analizat în Colegiu.
Potrivit comunicatului de presă transmis miercuri, în legătură cu dezbaterile existente în spaţiul public pe tema „Experimentului Piteşti”, generate de declaraţiile lui Mihai Demetriade şi Mădălin Hodor, angajaţi ai instituţiei, Colegiul CNSAS precizeză că dezaprobă „limbajul trivial şi ofensator”.
