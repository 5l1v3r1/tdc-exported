
# «خانه پدری» چگونه مجوز گرفت؟

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696419/%D8%AE%D8%A7%D9%86%D9%87-%D9%BE%D8%AF%D8%B1%DB%8C-%DA%86%DA%AF%D9%88%D9%86%D9%87-%D9%85%D8%AC%D9%88%D8%B2-%DA%AF%D8%B1%D9%81%D8%AA)

سازمان سینمایی پروسه صدور مجوز ساخت و نمایش برای فیلم «خانه پدری» به کارگردانی کیانوش عیاری را تشریح کرد.
به گزارش ایسنا، این سازمان درباره روند صدور مجوز ساخت و نمایش فیلم «خانه پدری» توضیح داده است:
«۱ - با ساخت فیلم «خانه پدری» در جلسه مورخ ۸۸/۷/۲۷ به اتفاق آراء اعضای وقت شورای پروانه ساخت موافقت می‌شود و پروانه ساخت این فیلم با سرمایه‌گذاری ۵۰ درصدی موسسه ناجی هنر در تاریخ ۸۸/۷/۲۹ به امضای مدیر کل محترم وقت اداره نظارت و ارزشیابی صادر می‌شود.
۲ - درخواست‌های نمایش فیلم از سال ۱۳۹۰ به جریان می‌افتد و در چند نوبت مطابق روال معمول برخی از فیلم‌ها، نسخه‌های مختلف فیلم در جلسات مختلف شورای پروانه نمایش به شرح زیر مطرح می‌شود:
الف : نسخه ارائه‌شده اولیه فیلم در تاریخ ۹۰/۸/۲ در جلسه شورای پروانه نمایش مطرح و با نمایش آن مخالفت شده است.
ب : در جلسه مورخ ۹۰/۹/۷ صورت‌جلسه مجددی تنظیم می‌شود که با تامین نظرات نماینده شورا ، نمایش آن بلامانع اعلام می‌شود. این مصوبه به تایید ۶ نفر از ۷ نفر عضو حاضر شورا رسیده است.
ج : در سال ۱۳۹۲ صورت‌جلسه مجددی تنظیم می‌شود که به فیلم ۴ اصلاحیه وارد شده است که با انجام آن نمایش فیلم «با درجه کیفی الف» بلامانع اعلام می‌شود.
د : در تاریخ ۹۳/۹/۲۴ با درخواست موسسه هنر و تجربه برای نمایش فیلم در آن گروه، شورا با نمایش فیلم در گروه هنر و تجربه و شرط سنی موافقت می‌کند.
ﻫ : پس از توقف نمایش فیلم و بلاتکلیف ماندن موضوع نمایش فیلم در سال ۱۳۹۶ مجددا بنا به درخواست تهیه‌کننده و پخش‌کننده فیلم و با توجه به دستور وزیر محترم وقت وزارت فرهنگ و ارشاد اسلامی مبنی بر تعیین تکلیف فیلم‌هایی که در مرحله نمایش بلاتکلیف مانده‌اند، اعضای شورای پروانه نمایش در تاریخ ۹۶/۵/۱۸ با نمایش فیلم در محافل و مراکز خاص به تشخیص سازمان سینمایی موافقت کرده‌اند. در این جلسه ۸ نفر از اعضا حضور داشتند و به اتفاق آراء تایید شد.
این مصوبه در تاریخ ۹۶/۵/۲۳ نیز با شرط سنی مجدد مورد تایید قرار گرفت.
و: در طول این مدت جناب آقای عیاری همچنان درخواست بر صدور پروانه نمایش عمومی فیلم داشتند. فلذا طی ملاقاتی با معاون ارزشیابی و نظارت سازمان سینمایی در تاریخ ۳۰ تیرماه ۱۳۹۸ مجددا صدور پروانه نمایش عمومی فیلم را درخواست می‌کنند که موضوع در تاریخ ۹۸/۵/۲۳ در جلسه شورای پروانه نمایش مطرح شد و مصوب می‌شود:
"با توجه به شرایط خاص این فیلم و پروانه نمایش صادرشده در سال ۱۳۹۳ جهت نمایش در هنر و تجربه، شورا پس از بحث و بررسی مجدد سوابق موجود، به این نتیجه رسید که نحوه اکران فیلم را با شرایط محدودیت سنی (۱۵+) به صلاحدید ریاست سازمان سینمایی واگذار کند."
متن فوق به اتفاق آرای اکثریت حاضر مصوب شده است و براساس همین مصوبه با وجود آن‌که تعدیل صحنه‌های خشونت، جزء مصوبه نبوده است اما با مذاکره معاون ارزشیابی و نظارت سازمان با تهیه‌کننده فیلم، با تعدیل صحنه خشونت و محدودیت سنی، فیلم با طی همه مراحل قانونی و رویه‌های معمول با محدودیت سالن و مدت اکران در گروه آزاد به نمایش درآمده است.»
روابط عمومی سازمان سینمایی این متن را در پی اظهارات مطرح‌شده در برنامه سینمایی «هفت» درباره فیلم «خانه پدری» منتشر کرده است.
