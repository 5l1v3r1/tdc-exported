
# خواهر ابوبکر بغدادی بازداشت شد

Published at: **2019-11-05T13:00:48+00:00**

Author: ****

Original: [RFI](http://fa.rfi.fr/%D8%AE%D9%88%D8%A7%D9%87%D8%B1-%D8%A7%D8%A8%D9%88%D8%A8%DA%A9%D8%B1-%D8%A8%D8%BA%D8%AF%D8%A7%D8%AF%DB%8C-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF-20191105/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        یک مقام بلندپایۀ ترک دستگیر شدن خواهر ابوبکر بغدادی، رهبر کشته‌شدۀ گروه "دولت اسلامی" (داعش) را تأیید کرد. معلوم نیست که خواهر بغدادی و خانواده‌اش با داعش ارتباطی داشته‌اند یا خیر.
      
روز سه‌شنبه ۵ نوامبر/١۴ آبان، فخرالدین آلتون رئیس دفتر ارتباطات ریاست جمهوری ترکیه تأیید کرد که "طی عملیاتی که عصر روز گذشته انجام شد"، رسمیه عواد، خواهر ابوبکر بغدادی بازداشت شده است.
مقامات ترک گفته‌اند که رسمیه عواد، متولد سال ١٩۵۴ میلادی، به همراه همسر، عروس و ۵ فرزندش در داخل یک کانتینر در شهر اعزاز (شمال غرب سوریه) دستگیر شده‌اند. افراد بالغ فعلاً تحت بازجویی قرار دارند.
سازمان دیدبان حقوق بشر سوریه با تأیید خبر، افزوده است که فرزندان بازداشت شده همگی خردسال‌اند. ۴ عراقی نیز همراه آنان دستگیر شده‌اند.
هیچ اطلاعاتی در بارۀ خواهر بغدادی منتشر نشده و معلوم نیست که وی با داعش همکاری داشته است یا خیر. با اینحال مقامات ترک گفته‌اند که افراد بازداشت‌شده "معدن اطلاعات‌اند".
فخرالدین آلتون در توئیتر می‌نویسد: "دستگیری خواهر بغدادی، نمونه دیگری از موفقیت در عملیات ضد تروریستی است... سیاه نمایی‌های بسیاری در خصوص قاطعیت ترکیه در مبارزه با داعش وجود دارد. اما ترکیه در مبارزه با هر گونه تروریسم، سرمشق است". شهر اعزاز از سال ٢٠١۶ تحت نظر نیروهای ترک است.
ابوبکر بغدادی در نیم شب ٢٧ اکتبر/۵ آبان، طی حملۀ نیروهای ویژۀ آمریکایی کشته شد. چهار روز بعد، گروه "دولت اسلامی" (داعش) مرگ رهبر خود را تأیید، و ابوابراهیم هاشمی قریشی را به عنوان جانشین او معرفی کرد.
