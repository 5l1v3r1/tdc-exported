
# 
        استولتنبرگ امکان لغو عضویت ترکیه در ناتو را رد کرد
      

Published at: **2019-11-03T16:24:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637838/%D8%A7%D8%B3%D8%AA%D9%88%D9%84%D8%AA%D9%86%D8%A8%D8%B1%DA%AF-%D8%A7%D9%85%DA%A9%D8%A7%D9%86-%D9%84%D8%BA%D9%88-%D8%B9%D8%B6%D9%88%DB%8C%D8%AA-%D8%AA%D8%B1%DA%A9%DB%8C%D9%87-%D8%AF%D8%B1-%D9%86%D8%A7%D8%AA%D9%88-%D8%B1%D8%A7-%D8%B1%D8%AF-%DA%A9%D8%B1%D8%AF)

به گزارش بولتن نیوز، دبیرکل سازمان پیمان آتلانتیک شمالی (ناتو) روز یکشنبه (امروز) ترکیه را یک متحد مهم برای این ائتلاف خواند و احتمال تعلیق عضویت این کشور به دلیل تجاوز به خاک سوریه را رد کرد.
خبرگزاری ترکیه‌ای «آناتولی» به نقل از «ینس استولتنبرگ» دبیرکل ناتو نوشت: «باید اعتراف کرد که ترکیه متحد مهمی است.»
وی گفت: «ترکیه در مبارزه با داعش، همکاری قاطعی را برای از بین بردن این گروه انجام داده است. علاوه بر این، هیچ متحد دیگری میزبان ۳.۶ میلیون پناهنده سوری نیست و هیچ متحد دیگری از ناتو بیشتر از ترکیه متحمل حملات تروریستی نشده است.»
استولتنبرگ همچنین گفت که ناتو، برخلاف اتحادیه اروپا هیچ سازو کاری برای اجازه تعلیق یا حتی اخراج یک کشور عضو ندارد.
دولت ترکیه ۱۷ مهر ماه به بهانه مقابله با «تهدید شبه نظامیان کرد» عملیاتی را در شمال سوریه آغاز کرد. چندین عضو ناتو از جمله آمریکا، فرانسه و آلمان ضمن انتقاد از این عملیات نگرانی خود را از یک بحران انسانی و بی‌ثباتی گسترده در منطقه ابراز کردند.
هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند. پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.
دبیر کل ناتو ضمن استقبال از این توافقنامه‌ها گفت پیشرفت‌هایی در کاهش تنش‌ها و اقداماتی برای راه‌حل سیاسی وجود دارد.
