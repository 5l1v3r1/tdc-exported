
# Μεγάλες ζημιές άφησε πίσω της η σφοδρή νεροποντή στη Ρόδο

Published at: **2019-11-05T17:10:39+00:00**

Author: ****

Original: [News.gr](https://www.news.gr/ellada/article/2021137/megales-zimies-afise-piso-tis-i-sfodri-neroponti-sti-rodo.html)

Σοβαρά προβλήματα προκάλεσε στη Ρόδο και ιδιαιτέρως στην περιοχή του Αφάντου η έντονη βροχόπτωση που έπληξε τα ξημερώματα της Τρίτης το νησί.
Σύμφωνα με την εφημερίδα «Ροδιακή», η Πυροσβεστική Υπηρεσία χρειάστηκε να παρέμβει σε αρκετές περιπτώσεις, προκειμένου να πραγματοποιηθούν αντλήσεις νερών, ενώ διέσωσαν έναν άντρα, ο οποίος είχε παρασυρθεί και εγκλωβιστεί μέσα στο αυτοκίνητό του απο τα ορμητικά νερά, αλλά και έναν σκύλο που βρισκόταν σε αυλή σπιτιού μέσα στον οικισμό του χωριού. Συνολικά εννιά αυτοκίνητα υπέστησαν ζημιές, άλλα τρία παρασύρθηκαν απο τα ορμητικά νερά και δεν έχουν εντοπιστεί ακόμη, σπίτια και επιχειρήσεις πλημμύρισαν, ενώ σε αρκετά σημεία έχει καταστραφεί το οδόστρωμα.
Οι έντονες βροχοπτώσεις ξεκίνησαν λίγο πριν τη 01:00 τα ξημερώματα και διήρκησαν μέχρι και τις 06:00 το πρωί, ενώ σε δηλώσεις του στην εφημερίδα ο αντιδήμαρχος, Τάσος Σπανός, σημείωσε πως καθ' όλη τη διάρκεια αυτών, αλλά και μέχρι αυτή την ώρα, συνεργεία του δήμου με τη συνδρομή της περιφέρειας Νοτίου Αιγαίου βρίσκονται επι ποδός, προκειμένου να αποκαταστήσουν τις ζημιές που έχουν γίνει.
Κλήσεις δέχθηκε η Πυροσβεστική Υπηρεσία και απο την περιοχή των Κολυμπίων, αλλά και απο τον Αρχάγγελο, ωστόσο εκεί τα προβλήματα ήταν μικρότερης έκτασης.
