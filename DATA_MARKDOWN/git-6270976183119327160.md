
# Вишинський не приїде на суд в Київ

Published at: **2019-11-06T08:39:11+00:00**

Author: **Daria Trokhimovich**

Original: [Рубрика](https://rubryka.com/2019/11/06/vyshynskyj-ne-pryyide-na-sud-v-kyyiv/)

Вишинський на суді у Херсоні / Фото ReutersГоловний редактор “РИА Новости Україна” Кирило Вишинський, якого Україна видала Росії в рамках обміну полоненими “35 на 35”, вийшов з лікарні, але на засідання суду 6 листопада у Київ не приїде.
Повідомляє російське агентство ТАСС та коментар УП адвоката Вишинського Андрія Доманського.
Вишинський: “Сьогодні вранці виписаний з Першого меду (Першого державного медичного університету ім. Сеченова, – ред.), де проходив медичне обстеження. І просто фізично не можу опинитися (в Києві).
Оскільки у мене були певні проблеми і в тюрмі, а там медицина символічна, то зараз дізнаюся багато не завжди цікавого і приємного. І, на жаль, ці процеси затягнуться”.
Адвокат Доманський: “Засідання призначене на сьогодні на 13:00 у Подільському суді Києва. Те, що Кирило Вишинський виписаний з лікарні, я не можу ні підтвердити, ні спростувати, бо сьогодні ще з ним не спілкувався. Станом на вчора він ще був у лікарні”.
Він додав, що сам він на засіданні суду буде присутній і що сьогодні ще буде спілкуватися зі своїм клієнтом. Якщо Вишинський не зможе з’явитися в суд, то адвокат клопотатиме про перенесення розгляду його справи, враховуючи стан його здоров’я.
Доманський також додав, що засідання не переноситимуть вічно. Якщо здоров’я Вишинського не дозволятиме йому прибувати в Київ, то адвокат клопотатиме про можливість відеозв’язку, як це передбачено КПК.
Доманський запевняє, що Вишинський не уникає суду, а навпаки прагне, щоб “ця справа не зупинялась, а рухалась далі, оскільки налаштований отримати виправдальний вирок”.

        Довідка:
      
Суд заарештував Кирила Вишинського у травні 2018 року за підозрою у держзраді після обшуків СБУ в офісі “РІА Новости-Україна”.28 серпня суд скасував рішення про арешт від 19 липня, коли Вишинському продовжили запобіжний захід на 2 місяці, і випустив його під особисте зобов’язання. Вишинський провів за ґратами 1 рік і 3 місяці.Кирила Вишинського не було у списках на можливий обмін утримуваними особами з Росією, тому що він про такий обмін не просив і не визнавав свою провину у справі про держзраду.
 
