
# Milošević podelio pohvale: Našu kontru ne može niko da brani

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/news/341412/sport:/title:milosevic-podelio-pohvale-nasu-kontru-ne-moze-niko-da-brani)

Pre četiri dana rafal kritika, danas pohvale. Kao što igre Partizana osciliraju tokom jesenjeg dela sezone, tako varira i raspoloženje Sava Miloševića od utakmice do utakmice.
Ovog puta njegov tim je zgromio Vojvodinu sa 4:0 usred Humske 1, uz jako dobru igru i dobro raspoloženu ofanzivnu liniju tima, zbog čega je trener crno-belih podelio pohvale pulenima.
Sve ono  što Milošević traži od svojih učenika, oni su to danas demonstrirali na terenu i zbog toga su dobili visoke ocene od svog trenera.„Sad moram da budem nedosledan sebi, nije trebalo da dođem pred novinare danas, da ne bi ispalo da dolazim samo kada pobeđujemo. Jako bitan trijumf za nas, posle svega što se dešavalo protiv Čukaričkog i povodom onog što dolazi. Trebala nam je ovakva pobeda, ovakav rezultat. Mi smo danas igrali derbi protiv jedne od najboljih ekipa u ligi, a partijom tokom svih 90 minuta smo pokazali da možemo. Čestitam momcima na reakciji, nadam se da nećemo ponovo poleteti“, rekao je Milošević posle meča.
Partizan je bez većih problema ove jeseni pobedio Crvenu zvezdu, Radnički i Vojvodinu, ali je gotovo sve bodove, osim od Čukaričkog, pogubio protiv, uslovno rečeno, slabijih ekipa, što je čudan kuriozitet za crno-bele.„Ako je to tačno, onda nam sledi pakao u narednih šest kola! Nadam se da ćemo izvući pouke, jer smo imali nedovoljno dobar voljni momenat na tim mečevima. Nema lakih utakmica u ligi, danas se videla razlika kako je kada uđemo maksimalno koncentrisani u utakmicu. Ali, ako za pet odsto spustimo taj nivo, onda imamo problem sa svima“.
Ono što je danas išlo na ruku Partizanu je relativno brzi gol, koji je njegovim igračima skinuo okove s nogu.„Ispada samo da je bilo lako, ali nije. Ipak, mi svaku utakmicu gde smo otvarali golom, bilo u domaćoj ligi ili Evropi, rešavali smo jednostavno. Našu kontru ne može niko da brani. Danas smo imali sreću da postignemo vodeći gol na vreme, otvorila nam se utakmica kako treba“.
Takuma Asano je odigrao još jednu utakmicu bez gola, Bibras Natho još jednu gde je zamenjen pre kraja...„Što se tiče Asana, doći će vreme i da postigne gol. A, Natha odmaram, jer je problem s njim i momcima koji igraju za reprezentacije da nemamo prostora da ih odmorimo kada i ostale. Natho je kapiten reprezentacije Izraela, u sledećoj prvenstvenoj pauzi će ponovo odigrati dve utakmice za državni tim. On ima veliki broj odigranih minuta otkako je došao i moramo da vodimo računa o tome“.
Naredni meč za Partizan je na – Old Trafordu. Mančester junajted je danas ponovo izgubio u prvenstvu. Još jednom će imati šansu da „okreće“ situaciju baš protiv crno-belih.„Nije dobro po nas što su izgubili“, nasmejao se Savo Milošević.
Foto: Starsport
