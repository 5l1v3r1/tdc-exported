
# 'ป่อเต็กตึ๊ง'มอบอุปกรณ์สร้างอาชีพครัวเรือนยากจน

Published at: **2019-11-01T11:07:00+00:00**

Author: ****

Original: [เดลินิวส์](https://www.dailynews.co.th/article/739529)


        "มูลนิธิป่อเต็กตึ๊ง" ร่วมกรมการพัฒนาชุมชน รุกแก้ปัญหาความยากจนเชิงบูรณาการต่อเนื่อง มอบอุปกรณ์การประกอบอาชีพช่วยเหลือครัวเรือนยากจนใน จ.จันทบุรี ตราด และชลบุรี
      
เมื่อวันที่ 30-31 ต.ค. 62  มูลนิธิป่อเต็กตึ๊ง นำโดย ดร.สุทัศน์ เตชะวิบูลย์ รองประธานกรรมการมูลนิธิป่อเต็กตึ๊ง นายจารุรัตน์ คุณัตถานนท์ กรรมการและรองเลขาธิการ นายวุฒิชัย อภิวัฒนกุลชัย ผู้จัดการมูลนิธิฯ และนายพินัย ศรีพนาสณฑ์ รักษาการผู้จัดการฝ่ายสังคมสงเคราะห์ มอบอุปกรณ์การประกอบอาชีพให้กับครัวเรือนยากจนในพื้นที่ภาคตะวันออก 3 จังหวัด ประกอบด้วย จังหวัดจันทบุรี จำนวน 14 ครัวเรือน จังหวัดตราด จำนวน 1 ครัวเรือน และจังหวัดชลบุรี จำนวน 2 ครัวเรือน  ให้สามารถประกอบอาชีพเลี้ยงตนเองและครอบครัว ดำเนินชีวิตตามหลักปรัชญาเศรษฐกิจพอเพียง ภายใต้ ”บันทึกข้อตกลงความร่วมมือการแก้ไขปัญหาความยากจนเชิงบูรณาการ” โดยมี นายสุทธิพงษ์ จุลเจริญ อธิบดีกรมพัฒนาชุมชน เป็นประธานในพิธีร่วม พร้อมด้วยผู้แทนหน่วยงานราชการจังหวัดต่างๆ อาทิ นายณัฐพงษ์ สงวนจิต รองผู้ว่าราชการจังหวัดตราด นายพงษ์พัฒน์ วงศ์ตระกูล รองผู้ว่าราชการจังหวัดจันทบุรี และนายบรรเทา ดวงนภา พัฒนาการจังหวัดชลบุรี ร่วมในพิธีมอบ
การประสานความร่วมมือแก้ไขปัญหาความยากจนเชิงบูรณาการ มูลนิธิป่อเต็กตึ๊ง โดยฝ่ายสังคมสงเคราะห์ จัดทีมลงพื้นที่ ร่วมกับกรมการพัฒนาชุมชน กระทรวงมหาดไทย พร้อมให้ความรู้ ทักษะ และมีวัสดุอุปกรณ์ไปประกอบอาชีพเลี้ยงตนเองและครอบครัว โดยมูลนิธิป่อเต็กตึ๊งได้จัดหาอุปกรณ์การประกอบอาชีพให้กับครัวเรือนยากจน โดยดำเนินการกลุ่มเป้าหมายแรกในพื้นที่ 25 จังหวัด จำนวน 150 ครัวเรือน รวมงบประมาณเป็นเงินทั้งสิ้น จำนวน 3,000,000 บาท. 
