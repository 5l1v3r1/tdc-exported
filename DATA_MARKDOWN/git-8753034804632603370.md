
# De rettssakkyndiges rapport om Manshaus' tilregnelighet utsatt

Published at: **2019-11-06T11:27:04+00:00**

Author: **NTB-Hanad Ali**

Original: [Aftenbladet](https://www.aftenbladet.no/innenriks/i/b56o3l/de-rettssakkyndiges-rapport-om-manshaus-tilregnelighet-utsatt)

Rapporten skulle foreligge torsdag, men politiet opplyser at Asker og Bærum tingrett har utsatt fristen for innleveringen av erklæringen til 2. desember.
– Bakgrunnen er at de rettspsykiatrisk sakkyndige har bedt om noe mer tid til sine undersøkelser av siktede, sier politiadvokat Hilde Strand i Oslo politidistrikt i en pressemelding.
De tre sakkyndige som er oppnevnt i saken, er overlege og spesialist i psykiatri Rita Lyngved, psykologspesialist Anne Lill Ørbeck og spesialist i psykiatri Helge Haugerud. Manshaus har samtykket i å underlegge seg en fullstendig psykiatrisk undersøkelse.
Den siktede har erkjent å ha drept stesøsteren Johanne Ihle-Hansen (17). Hun ble funnet død i sin bolig på Eiksmarka i Bærum 10. august.
Kort tid etter drapet ble 22-åringen i moskeen Al-Noor Islamic Centre på Skui i Bærum, der han begynte å skyte. Ingen ble skadd i skytingen. Han har også erkjent denne handlingen, men ikke erkjent straffskyld etter siktelsen.
I retten har Manshaus gitt uttrykk for et politisk synspunkt og motivet for de handlingene han har begått.
Mandag ble varetektsfengslingen av Manshaus forlenget med fire nye uker. Politiet regner med å være ferdig med etterforskningen av saken i løpet av desember.
Manshaus har tidligere blitt varetektsfengslet med restriksjoner. I de tolv ukene har han sittet i isolasjon med brev-, besøks- og medieforbud. Denne gangen ba politiet ikke om noen restriksjoner. De begrunnet begjæringen om fortsatt varetektsfengsling med faren for gjentakelse.
