
# نتایج رقابت‌های فوتبال در لیگ‌های اروپایی+عکس

Published at: **2019-11-04T00:55:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619752/%D9%86%D8%AA%D8%A7%DB%8C%D8%AC-%D8%B1%D9%82%D8%A7%D8%A8%D8%AA%E2%80%8C%D9%87%D8%A7%DB%8C-%D9%81%D9%88%D8%AA%D8%A8%D8%A7%D9%84-%D8%AF%D8%B1-%D9%84%DB%8C%DA%AF%E2%80%8C%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%B9%DA%A9%D8%B3)


        جدال تماشایی تیم‌های مدعی سه‌ویا و اتلتیکومادرید برنده نداشت و با تساوی یک بر یک به اتمام رسید.
      

        آفتاب‌‌نیوز :
      
در ادامه هفته دوازدهم لیگ فوتبال باشگاه‌های اسپانیا و در دیداری حساس، سه‌ویا در ورزشگاه «رامون سانچز پیسخوان» شهر سویل از اتلتیکومادرید میزبانی کرد که این دیدار با تساوی یک بر یک به اتمام رسید.
در دقیقه ۲۸ «فرانکو واسکوئیز» آرژانتینی برای سه‌ویا گلزنی کرد تا میزبان با برتری به رختکن برود.شاگردان «دیگو سیمئونه» که نمی‌خواستند با قبول شکست در این دیدار از جمع مدعیان عقب بمانند در نیمه دوم حملات زیادی را طراحی کردند.«آلوارو موراتا» در دقیقه ۶۰ گلزنی کرد تا این مهاجم اسپانیایی کار را به تساوی بکشاند.
اتلتیکومادرید در دقیقه ۷۲ صاحب پنالتی شد تا در آستانه برتری قرار بگیرد، اما «دیگو کاستا» پنالتی را هدر داد تا تیمش بختی طلایی را از دست بدهد.
در نهایت بازی با تساوی به اتمام رسید و تا هر ۲ تیم به امتیاز ۲۱ برسند. بر حسب تفاضل گل، اتلتیکو در رتبه سوم و سه‌ویا در جایگاه چهارم قرار گرفتند.

        یوونتوس فاتح دربی تورین شد
      
همچنین تیم فوتبال یوونتوس با فتح دربی ترین، صدر جدول رده‌بندی سری آ ایتالیا را از اینترمیلان پس گرفت.
بامداد یکشنبه از هفته یازدهم لیگ فوتبال باشگاه‌های ایتالیا، تورینو در ورزشگاه خانگی خود و در دربی شهر تورین برابر یوونتوس تن به شکست یک بر صفر داد.
تک گل این دیدار حساس را «ماتیاس دلیخت» مدافع جوان هلندی برای یوونتوس به ارمغان آورد تا بانوی پیر تورین با ۲۹ امتیاز، صدر جدول را از اینتر ۲۸ امتیازی پس بگیرد.
این دیدار روند متعادلی در طول ۹۰ دقیقه داشت و هر ۲ تیم روش محتطانه‌ای را در دستور کار داشتند و خطاهای متعدد در میانه زمین سبب شد تا موقعیت گل چندانی ایجاد نشود.
تورینو در پایان این دیدار با قبول ششمین شکست فصل خود در امتیاز ۱۱ متوقف شد.
پیش از این، آ. اس رم در خانه خود با حساب دو بر یک مقابل ناپولی به برتری دست یافت و بولونیا در خانه خود با نتیجه دو بر یک مغلوب اینتر شد.

        رئال، هدیه بارسلونا را پس فرستاد
      
رئال مادرید با تساوی خانگی بدون گل مقابل بتیس، فرصت صدرنشینی در لالیگا را از دست داد و نتوانست جای بارسلونا را بگیرد.
بامداد یکشنبه از هفته دوازدهم لیگ فوتبال باشگاه‌های اسپانیا، رئال مادرید که یکی از مدعیان قهرمانی است در ورزشگاه «سانتیاگو برنابئو» از بتیس پذیرایی کرد که این بازی با تساوی صفر بر صفر به اتمام رسید.
در نیمه نخست، بازی روند متعادلی داشت و بتیس علاوه بر اینکه مانع از حملات میزبان شد در ضد حملات نیز خطرناک نشان می‌داد.
هرچند «ادن هازارد» در همان دقایق نخست برای میزبان گلزنی کرد، اما این گل با استفاده از سیستم کمک داور ویدئویی، مردود اعلام شد.
در ادامه تنها فرصت گلزنی نیمه اول در دقیقه ۴۰ ایجاد شد که «سرخیو راموس» نتوانست برای کهکشانی‌ها گلزنی کند.
در نیمه دوم، مادریدی‌ها به طور کامل توپ و میدان را در اختیار داشته تا شاید به گل برتری دست یابند.در دقیقه ۹۰ «وینیسیوس» مهاجم جوان برزیلی در موقعیت ایده‌آلی برای گلزنی قرار گرفت که ضربه او را دروازه‌بان بتیس مهار کرد.در دقیقه ۹۲ رئال در آستانه گل برتری قرار داشت که مدافع بتیس با تکلی تماشایی، مانع از باز شدن دروازه تیمش شد.
در نهایت این دیدار با تساوی بدون گل همراه شد تا شاگردان «زین‌الدین زیدان» از شکست بارسلونا استفاده لازم را نبرده و همچنان با ۲۲ امتیاز در رتبه دوم باقی بمانند.
بارسلونا شنبه شب در زمین لوانته با شکست دور از انتظار سه بر یک مواجه شد، اما همچنان با ۲۲ امتیاز و تفاضل گل بهتر نسبت به رئال در صدر جدول قرار دارد.

        باور نکردنی؛ فرانکفورت ۵ بایرن مونیخ یک
      
تیم فوتبال بایرن مونیخ نیز در هفته دهم رقابت‌های بوندسلیگای آلمان امشب با ثبت نتیجه باور نکردنی پنج بر یک مغلوب فرانکفورت شدند.
شاگردان «نیکو کواچ» در این دیدار که در ورزشگاه «کومرتسبانک» شهر فرانکفورت برگزار شد در حالی با این نتیجه خیرکننده شکست خوردند که با اخراج زود هنگام «جرمی بواتنگ» ۸۰ دقیقه را ۱۰ نفره مقابل حریف بازی کردند.
«فیلیپ کاستیچ» در دقیقه ۲۵، «جبریل ساو» در دقیقه ۳۳، «داوید آبراهام» ‌در دقیقه ۴۹، «مارتین هینترگر» در دقیقه ۶۱ و «گونزالو پاسینکا» ‌در دقیقه ۸۵ گل‌های فرانکفورت را درون دروازه باوارایی‌ها جای داده و این پیروزی درخشان را رقم زدند این در حالی است که تنها گل تیم بایرن مونیخ را «روبرت لواندوفسکی» در دقیقه ۳۷ درون دروازه میزبان جای داد.
بایرن مونیخ پس از قبول این شکست سنگین، ۱۸ امتیازی ماند و به جایگاه سوم سقوط کرد اما فرانکفورت با کسب هر سه امتیاز این دیدار ۱۷ امتیازی شد و با چهار پله صعود در جدول به جایگاه پنجم نقل مکان کرد.
در سایر دیدارهای همزمان این نتایج بدست آمد:
بایرلورکوزن یک - مونشن گلادباخ ۲
دورتموند ۳ - وولفسبورگ صفر
لایپزیک ۸ - ماینتس صفر
وردربرمن ۲ - فرایبورگ ۲

        تساوی اورتون و تاتنهام در شب مصدومیت وحشتناک «گومز»
      
دیدار تیم‌های اورتون و تاتنهام در حالی با تساوی یک بر یک به اتمام رسید که «آندره گومز» هافبک پرتغالی در اواخر بازی با مصدومیت وحشتناکی مواجه شد.
یکشنبه شب در آخرین دیدار هفته یازدهم لیگ برتر باشگاه‌های انگلیس، اورتون در ورزشگاه «گودیسون پارک» میزبان تاتنهام بود که این دیدار با تساوی یک بر یک به اتمام رسید.
نیمه نخست بازی با فرصت‌های چندانی همراه نبود، اما در نیمه دوم اتفاقات زیادی رخ داد.
در دقیقه ۶۳ اشتباه مدافع اورتون سبب شد تا «دله علی» برای سفیدپوشان تاتنهام گلزنی کند.
در دقیقه ۷۸ «سون هیونگ مین» با تکلی خشن موجب مصدومیت دلخراش «آندره گومز» هافبک اورتون و شکستگی پای او شد.
هافبک اهل کره‌جنوبی چند ثانیه پس از این خطا و زمانی‌که متوجه مصدومیت شدید گومز شد برای دقایقی طولانی اشک ریخت و بازیکنان ۲ تیم نمی‌توانستند وی را آرام کنند.
هرچند او با کارت قرمز دار از زمین اخراج شد، اما حاضر نبود خودش را از گومز دور کند.
این مصدومیت سبب شد تا داور برای نیمه دوم، ۱۲ دقیقه وقت تلف شده اعلام کند.
در دقیقه ۹۷ «توسون» همهاجم اهل ترکیه گل تساوی را برای اورتون به ارمغان آورد.
پس از سوت پایان بازی، بسیاری از بازیکنان تیم‌ها به خصوص «توسون» در زمین نشسته و برای مصدومیت شدیدی که گومز با آن روبه‌رو شد، گریه کردند.
با این تساوی تیم تاتنهام با ۱۳ امتیاز در رتبه نازل یازدهم ایستاد و اورتون هم یازده امتیازی شد.
