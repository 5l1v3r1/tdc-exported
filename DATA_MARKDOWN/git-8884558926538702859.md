
# Daleč od idealne podobe

Published at: **2019-11-04T06:00:00+00:00**

Author: **Rok Maver**

Original: [Primorske novice](https://www.primorske.si/sport/dalec-od-idealne-podobe)


        Turobno jesensko vreme, turobno vzdušje na tribunah in prav takšna predstava na igrišču so obeležili dvoboj Tabora in Rudarja. Velenjčani so zadeli iz svoje edine priložnosti in bili blizu prvi zmage v sezoni, a so se Sežanci v sodnikovem dodatku le izvlekli z remijem.
      
SEŽANA > Tabor je včeraj krepko plesal po robu in bil blizu drugemu porazu v sezoni na domačem igrišču. Podoba moštva je bila povsem drugačna od razigrane ekipe, ki je pred dvema tednoma na istem igrišču zrušila Maribor in se prejšnji teden do zadnjega sonikovega žvižga upirala Triglavu v Kranju. Trener Almir Sulejmanović je imel pred tekmo nekaj dvomov. “Težko se je bilo pripraviti na tekmo. Ni bilo jasno, ali bo res močno deževalo in kakšno bo igrišče, prav tako je bila do neke mere nepredvidljiva postavitev Rudarja,” je pojasnil Sulejmanović. Vreme se je sicer usmililo, saj je spet začelo obilno deževati šele po tekmi.
Gostje so se odločili za popoln umik na obrambne okope. Novi trener Andrej Panadić (v zapisniku je bil naveden kot predstavnik ekipe) je Velenjčane prvič vodil v sredo na pokalni tekmi z Nafto, vendar se je po neuspelem eksperimentu odločil v Sežani poskušati s povsem obrambnim pristopom. Postavil je igro s petimi igralci v obrambi, štirimi vezisti in osamljenim napadalcem Borno Petrovićem. Taktika bi se mu ob slabem dnevu Sežancev skoraj obrestovala, saj je njegova ekipa imela vse do druge minute sodnikovega dodatka v žepu prvo zmago v prvenstvu.
Prvi polčas je ponudil slabo predstavo, na igrišču pa so vendarle prevladovali Sežanci. Njihova premoč pa je bila jalova, saj niso vedeli, kako razbiti bunker gostov. Zelo malo so igrali po bokih, veliko so gestikulirali, pri čemer je znova prednjačil Predrag Sikimić, ki je v nemoči uspel poslati žogo tudi na bližnje parkirišče. Srbski napadalec je imel v 38. minuti najlepšo priložnost za zadetek, a je njegov strel mimo dveh obrambnih igralcev vratar Tomaž Stopajnik lepo obranil. Spet je s hitrimi prodori nemir v nasprotnikove vrste vnašal hitri Rodrigue Bongongui, nekaj časa pa je bil nevaren Dominik Mihaljević, ki pa je nato padel v sivino.
Tudi uvod v drugi polčas ni ponudil spremembe razmerij moči na igrišču. Potem pa se je znova uresničilo klasično nenapisano nogometno pravilo in Rudar je s prvim strelom v okvir vrat povedel. V 65. minuti je Ivor Horvat žogo izbil le do Dominika Radića, ki je nato zadel s sredine kazenskega prostora. Le malo zatem je Marko Ćosić na sredini igrišča z dvignjenim podplatom grobo zrušil Bongonguija, ki je nato moral z igrišča, a kaže, da ni utrpel poškodbe. Sodnik Nejc Kajtazović je Ćosiću pokazal pot v slačilnico. Taborjani so imeli zatem dva prosta strela z roba kazenskega prostora, ki pa so ju slabo izvedli. Najbliže golu je bil v sklepnem jurišu proti vratom knapov Marko Ristić v 88. minuti, ko se je po močnem strelu z leve strani še dolgo tresla leva vratnica.
Že v sodniškem dodatku se je domačim nasmehnila sreča. David Hrubik je pred svojimi vrati po strelu Dina Stančiča igral z roko, najstrožjo kazen pa je unovčil Sikimić, z enajstim golom sezone. Slednji je poskusil tudi v četrti minuti dodatka, a je bil spet na mestu velenjski vratar. “Vesel sem, da smo vztrajali do 90. minute, če bi zadnji udarec Sikimića končal v mreži bi lahko celo zmagali. Z osvojeno točko smo tekmeca kljub vsemu zadržali na znatnem zaostanku. Prvi polčas smo bili boljši, si ustvarili nekaj priložnosti, vendar nas je naivno izbijanje žoge drago stalo. Ob našem pritisku so imeli Velenjčani odprto avtocesto do našega gola in so nekajkrat poskušali s protinapadi doseči še en zadetek,” je povedal Sulejmanović.
V velenjskem taboru so bili kajpak razočarani. “Odigrali smo izredno tekmo, držali smo se vseh dogovorov, taktično čvrsto in zrelo, ustavili smo kombinatorno igro, ki jo doma ponavadi igra tekmec. Potem smo izgubili igralca, a se kljub temu dobro držali. Zmago smo izgubili po enajstmetrovki in seveda ne moremo biti zadovoljni,” je dejal Panadić.
