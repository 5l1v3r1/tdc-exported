
# Do USA sa dostane menej utečencov, Trump znížil limit len na niekoľko tisíc

Published at: **2019-11-03T08:35:04+00:00**

Author: **Webnoviny**

Original: [Denník politika](http://dennikpolitika.sk/archiv/88533)

3.11.2019 (Webnoviny.sk) – Americký prezident Donald Trump v sobotu podpísal dekrét, ktorým znížil strop na počet prijatých utečencov vo fiškálnom roku 2020 na 18-tisíc. Ide o najnižšie číslo od roku 1980, kedy USA zaviedli súčasný program riadeného prijímania utečencov.
Pre porovnanie, v poslednom roku administratívy Trumpovho predchodcu Baracka Obamu bol strop na počet prijatých utečencov 85-tisíc. Trump po nástupe do úradu najprv stanovil limit pre utečencov pre rok 2017 na 50-tisíc, ďalší rok ho znížil na 45-tisíc a tento rok to bolo už len 30-tisíc.
K ďalšiemu obmedzeniu sa v sobotu vyjadril aj americký minister zahraničných vecí Mike Pompeo, ktorý sa ho snažil vysvetľovať aj tým, že prijímanie utečencov na pobyt v USA „je len jedným z aspektov humanitárnych imigračných snáh USA“, pričom tými ostatnými sú podľa neho snaha nájsť diplomatické riešenie zahraničných konfliktov a tiež humanitárna pomoc.
Viac k témam: americký prezident, utečenciZdroj: Webnoviny.sk – Do USA sa dostane menej utečencov, Trump znížil limit len na niekoľko tisíc © SITA Všetky práva vyhradené.
