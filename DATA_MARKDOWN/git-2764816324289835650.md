
# Prodeje tabletů po pěti letech vzrostly. Každý třetí byl iPad

Published at: **2019-11-04T00:00:00+00:00**

Author: **Lukáš Václavík**

Original: [Cnews.cz](https://www.cnews.cz/tablety-statistiky-idc-q3-2019)


        VŠECHNY FOTOGRAFIE
      
Vystřízlivění z tabletů nastalo před pěti lety. V posledním čtvrtletí 2014 zažily velké placky první meziroční propad dodávek a od té doby již pouze klesaly. Teď konečně přišel obrat. Podle agentury IDC výrobci během třetího kvartálu distribuovali do obchodů 37,6 milionu tabletů, což je o 1,9 % více než před rokem.
Vůbec nejúspěšnějším čtvrtletím bylo Q4 2013, kdy celosvětové dodávky činily 78,6 milionu tabletů. Nejlepší třetí kvartál je z roku 2014, tehdy se do distribuce dostalo 53,8 milionu kusů. Stávajících 37,6 milionu je tak jen stínem dřívějších dob.
Co se však dlouhodobě nemění, jen pořadí největších výrobců. Trhu stále dominuje Apple. Ten poslal do obchodů 11,8 milionu iPadů a meziročně se zlepšil o 22 %. Premiéra iPadu 7 tak evidentně vyšla.
Z uvedení nových tabletů těžil též Amazon, který přeskočil Samsung a dostal se na druhé místo. V létě začal prodávat základní Fire 7 za směšných 50 dolarů a jeho odolnou edici pro děti za dvojnásobek. Oproti Applu jich ale prodal o polovinu méně.
Třetí Samsung v létě uvedl nadupaný Galaxy Tab S6, ale dle IDC si meziročně pohoršil a více než polovinu dodávek má na svědomí levná řada Galaxy Tab A. Meziročně oslabil také Huawei. Agentura to připisuje napjatým vztahům se západními trhy, většina dodávek prý totiž pocházela z domovské Číny. Lenovo pak první pětku uzavírá s více než 7% růstem oproti loňsku.
Zdroj: IDC

        VŠECHNY FOTOGRAFIE
      
