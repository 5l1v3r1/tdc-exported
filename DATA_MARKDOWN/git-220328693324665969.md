
# Борисов: Путин разбира защо изгонихме дипломат

Published at: **2019-11-01T08:43:00+00:00**

Author: **Редактори**

Original: [Стандарт Новини](https://standartnews.com/balgariya-politika/borisov-putin-razbira-zashcho-izgonikhme-tekhen-diplomat-405537.html)

Неназованият все още официално руски дипломат, който беше изгонен от страната ни, се е пробвал да вербува началник на една от българските служби, стана ясно от изявление на премиера Бойко Борисов пред бТВ.
"Президентът Путин ме познава, знае, че не се поддавам на натиск. Когато дипломат на висок пост го хвана да вербува мои началници мигновено го парирам", категоричен бе Борисов. Той обаче отказа да даде името на претърпелия опит за вербуване българин, като изрази признателност към него, че веднага е докладвал и е показал, че е лоялен към България.
"За щастие човекът е изключително верен на Родината си и веднага дойде да ми каже, оттам нататък си направихме всички мероприятия", обясни премиерът.
Руският президент много разбира от тези неща и се надявам, че ще оцени по достойнство защо гоним дипломата, обясни Борисов след като благодари на Москва, че засега не е взела реципрочни мерки. "Ако пратя шпионин да вербува някой от началниците на служби на президента Путин, гоненето ще му е малко наказание", еднозначно се изрази Борисов.
