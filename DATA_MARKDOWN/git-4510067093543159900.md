
# Incendiu la o fabrică de mobilă din Bihor: Peste 30 de pompieri au intervenit, cu 6 autospeciale, pentru stingerea focului (FOTO/VIDEO)

Published at: **2019-11-02T11:10:00+00:00**

Author: **Dan Simai, Smaranda Chişbora**

Original: [Bihoreanul](https://www.ebihoreanul.ro/stiri/ultima-or-31-1/incendiu-la-o-fabrica-de-mobila-din-bihor-peste-30-de-pompieri-cu-6-autospeciale-intervin-pentru-stingerea-focului-152517.html)

Mobilizare masivă a forţelor de intervenţie, sâmbătă dimineaţa, în Bihor. 31 de pompieri militari au intervenit cu şase autospeciale pentru stingerea unui incendiu izbucnit la o fabrică de mobilă din localitatea Toboliu.
"În raza localităţii Toboliu, ISU Crişana a fost anunţat că a izbucnit un incendiu la o fabrică de mobilă la ora 10.34. Nu cunoaştem să fie victime la ora actuală. Au fost mobilizate forţe, 31 de pompieri militari, cu şase autospeciale de intervenţie: 5 de stingere cu apă şi spumă, o autospecială pentru salvare de la înălţime. S-a trimis totodată şi un echipaj SMURD de prim ajutor calificat, în sprijin", a declarat, în jurul orei 11, pentru BIHOREANUL locotenent Janosi Daniel, purtătorul de cuvânt al ISU Crişana. 
Potrivit acestuia, se lucrează la stingerea focului şi "din câte cunoaştem nu există risc de propagare la alte clădiri".

        UPDATE:
      
Intervenția pompierilor s-a încheiat. Incendiul declanșat la un turn de depozitare a rumegușului fost lichidat înainte să se fi propagat la alte clădiri. Nu sunt victime. Cauzele incendiului sunt în curs de cercetare. 
