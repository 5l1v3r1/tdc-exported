
# BlizzCon 2019: tutti gli annunci dell’evento

Published at: **2019-11-01T18:59:00+00:00**

Author: **Giacomo Todeschini**

Original: [Tom&#39;s Hardware](https://www.tomshw.it/videogioco/blizzcon-2019-tutti-annunci-evento/)

Dopo mesi e mesi di attesa e critiche, dovute soprattutto allo scottante caso Blitzchung, finalmente è giunto il tanto atteso momento del BlizzCon 2019, evento in cui Blizzard è chiamata a far innamorare nuovamente le masse e regalare qualche annuncio di grandissimo rilievo.
I giorni precedenti a tale evento, come di consueto in tali occasioni, sono stati colmi di rumor e indiscrezioni più o meno verosimili ma oggi, dopo tutta questa attesa, il celebre publisher ha finalmente dato il via alle danze di questo BlizzCon 2019 con l’evento di apertura. Ecco cos’è successo in questa calda serata.
Ad aprire la conferenza è stato un importante discorso del presidente di Blizzard, che si è detto profondamente dispiaciuto per la vicenda Blitzchung e che ha ammesso le colpe della società in tutta questa vicenda. Potete trovare tutte le informazioni sul discorso direttamente qui. Scuse che, a quanto pare, per ora non hanno placato troppo le proteste ancora attualmente in corso.
Subito dopo tale intervento la conferenza vera e propria è partita con il botto, con l’annuncio nientepopodimeno dell’attesissimo Diablo 4. Il titolo, che è stato definito come in sviluppo da diversi anni, uscirà per PC, PS4 e Xbox One e riporterà la saga in un clima oscuro e di terrore e, ad oggi, sono già stati annunciati tre diversi personaggi. Si tratta del druido, del barbaro e della maga. Per Diablo 4 durante il BlizzCon 2019 sono inoltre stati rilasciati ben due trailer, uno in computer grafica ed uno con degli spezzoni di gameplay. Trovate tutte le info direttamente qui.
Leggi anche: Call of Duty Modern Warfare, The Outer Worlds e Gears 5 tra i candidati ai Golden Joystick Awards 2019
